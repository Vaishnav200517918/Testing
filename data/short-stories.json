{
  "short-stories": [
    {
      "id": 3001,
      "title": "Aron ",
      "shortDescription": "\"Aron\" is a gripping tale of a child's abduction that delves into the emotional turmoil faced by the distraught parents and the inner conflict haunting the thief. As desperation and fear consume the family, the thief wrestles with guilt, regret, and unexpected revelations, leading to a powerful exploration of human emotions and redemption.",
      "longDescription": "<h2 class=\"title-pink\">ആരോണ്‍</h2>\n          ജോണും തമിഴരസിയും ദേവിയെ ആദ്യമായി കണ്ടത് ഒരു നനഞ്ഞ പ്രഭാതത്തിലായിരുന്നു. വടക്കു കിഴക്കന്‍ മണ്‍സൂണ്‍ ആഞ്ഞടിക്കുന്ന,തോരാത്ത മഴയുള്ള ആ ദിവസം അവര്‍ക്കൊരിക്കലും മറക്കാന്‍ കഴിയുന്നതായിരുന്നില്ല.കുഞ്ഞിനെ പൊതിഞ്ഞുപിടിച്ച്  ആട്ടോയില്‍ നിന്നും ആശുപത്രിയുടെ മുന്നില്‍ ഇറങ്ങുമ്പോള്‍,ദേവി ഒരു വലിയ കുടയും പിടിച്ച് അവിടെ നില്‍പ്പുണ്ടായിരുന്നു. ആ കുടയുടെ കവചത്തിലാണ് അമ്മയും കുഞ്ഞും നനയാതെ ആശുപത്രിപടികള്‍ കയറിയത്.ആശുപത്രിയില്‍ ഒരു വലിയ പുരുഷാരം തന്നെയുണ്ടായിരുന്നു. ഇപ്പോള്‍ മനുഷ്യരില്‍ അധികവും രോഗികളാണ് എന്നതാണ് അവസ്ഥ.അത് പറയുമ്പോള്‍ ദേവിയുടെ മുഖത്ത് നിഷ്കളങ്കമായ ഒരു ചിരിയുണ്ടായിരുന്നു. പണ്ടെവിടെയോ കണ്ടുമറന്ന ഒരു ബന്ധുവിന്‍റെയോ കൂട്ടുകാരിയുടെയോ ഛായ. അവളുടെ കവിളിലെ നുണക്കുഴി ഓരോ ചിരിയിലും തെളിഞ്ഞു വന്നു. \n<br>\n<br>\n“എന്തൊരു മഴയാ ഇത്. തോരുമെന്നേ തോന്നുന്നില്ല.എന്തേ കുടയെടുക്കാഞ്ഞേ” ,അവള്‍ ചോദിച്ചു. അപ്പോള്‍ പിറകെ വരുന്ന ജോണിനെ അവള്‍ നോക്കി. “ഓ- ചേട്ടന്‍റെ കൈയ്യില്‍ കുടയുണ്ടായിരുന്നു-ല്ലെ. ഞാനത് ശ്രദ്ധിച്ചില്ല. ഞാന്‍ ആശുപത്രി കാന്‍റീനില്‍ ജോലി നോക്കുകയാണ്.രാവിലത്തെ പണിയൊക്കെ കഴിഞ്ഞു.ഇനി കുറേനേരം ഇവിടുണ്ടാകും. ആശുപത്രിയില്‍ വരുന്നവരെ സഹായിക്കുക എനിക്ക് വലിയ ഇഷ്ടമുള്ള കാര്യമാ”, അവള്‍ പറഞ്ഞു. \n<br>\n<br>\nവരാന്തയില്‍ പലയിടത്തും വെള്ളം കെട്ടിനില്‍ക്കുന്നുണ്ടായിരുന്നു.” സൂക്ഷിക്കണേ, പായല്‍ കാണും’,അവള്‍ പറഞ്ഞു. അവള്‍ ജോണിനെ തിരിഞ്ഞു നോക്കി. “ചേട്ടാ,നിങ്ങള്‍ ഇവിടിരിക്ക്. ഞങ്ങള്‍ പോയി കുഞ്ഞിനെ കാണിച്ചുവരാം. എന്താ അസുഖം”, അവള്‍ ചോദിച്ചു. \n“അസുഖമൊന്നുമില്ല.ഒരു മാസമായി പിറന്നിട്ട്. വാക്സിനേഷന്‍ എടുക്കണം”, അയാള്‍ പറഞ്ഞു. \n<br>\n<br>\n“ചേട്ടന്‍ ഇവിടിരുന്നോ, ഞാന്‍ ഓപിയില്‍ നിന്നും സ്ലിപ്പ് എടുത്തുവരാം.കുഞ്ഞിന്‍റെ പേരെന്താ?”, അവള്‍ ചോദിച്ചു. </br>\n“നെല്‍സണ്‍, ഇതാ ബര്‍ത്ത് സര്‍ട്ടിഫിക്കറ്റ്”, അയാള്‍ സര്‍ട്ടിഫിക്കറ്റ് അവളെ ഏല്‍പ്പിച്ചു. \n<br>\n<br>\nഅവള്‍ പൊയ്ക്കഴിഞ്ഞപ്പോള്‍ ജോണ്‍ പറഞ്ഞു,”എല്ലാം കര്‍ത്താവിന്‍റെ കളികളാ.എനിക്കാണെങ്കി ആശുപത്രിയില്‍ കേറിയാ എന്താ ചെയ്യേണ്ടതെന്നറിയില്ല.ഭാഗ്യത്തിനാ അവളെ കിട്ടിയത്.മിടുക്കിയാണെന്നു തോന്നുന്നു” \n“അതെ അതെ,എനിക്കും ആകെ ഭയമാണ്. പരിചയമുള്ള ഒരാളുള്ളപ്പോള്‍ വലിയ സുഖം തന്നെയാ”,തമിഴരശി പറഞ്ഞു. \n<br>\n<br>\nകുഞ്ഞ് തണുപ്പിന്‍റെ സുഖത്തില്‍ മയങ്ങുകയായിരുന്നു. ചുറ്റിനും പല പ്രായത്തിലുള്ള കുട്ടികള്‍ കരയുന്നുണ്ട്. ദേവി വേഗം മടങ്ങിയെത്തി. തമിഴരശിയേയും കൂട്ടി ഡോക്ടറുടെ അടുത്തേക്ക് പോയി. പോളിയോ മരുന്നും ഇന്‍ജക്ഷനും കഴിഞ്ഞു. കുഞ്ഞ് ഒന്നു കരഞ്ഞു. \n<br>\n<br>\n“നീ അവനിത്തിരി പാല് കൊടുക്ക്”,ദേവി പറഞ്ഞു.കുട്ടിയേയും തള്ളയേയും നോക്കുവാന്‍ അമ്മ കൂടെയില്ലാത്തതിന്‍റെ കേട് മാറിയപോലെ തമിഴരസിക്ക് തോന്നി. അവള്‍ ബഞ്ചില്‍ വന്നിരുന്ന് കുഞ്ഞിന് മുലകൊടുക്കുവാന്‍ തുടങ്ങി. ദേവി ജോണുമായി സംസാരിച്ചിരുന്നു. \n<br>\n<br>\nജോണ്‍ ഒരു ചരക്കുലോറിയിലെ ഡ്രൈവറാണ്. മിക്കപ്പോഴും യാത്രയിലാവും. ചിലപ്പോള്‍ വൈകിട്ട് മടങ്ങിയെത്തും. മറ്റു ചിലപ്പോള്‍ ഒരുനാള്‍ കഴിയും. ദേവി അയാളുടെ കഥകള്‍ കേട്ടിരുന്നു. പിന്നീടവള്‍ അവരെ കാന്‍റീനില്‍ കൊണ്ടുപോയി. അവര്‍ ഇഡ്ഡലിയും സാമ്പാറും ചമ്മന്തിയും കഴിച്ചു. ചായ കുടിച്ചു.ഇത് നമ്മുടെ കാന്‍റീനാ ചേട്ടാ,പൈസ കൊടുക്കണ്ട എന്നു പറഞ്ഞ് ദേവി കൈകഴുകാന്‍ പോയി. പക്ഷെ ജോണ്‍ ബില്ലുവാങ്ങി കൌണ്ടറില്‍ വന്ന് പൈസ കൊടുത്തു. അവള്‍ കൈകഴുകിവന്ന് ,പണം കൊടുത്തതിന് പരിഭവിച്ചു. എന്നിട്ട് അവര്‍ക്കൊപ്പം നടന്നു. അവരെ ആട്ടോയില്‍ കയറ്റിവിട്ടശേഷമാണ് അവള്‍ മടങ്ങിയത്. അതിന് മുന്നെ അവരുടെ വിലാസമൊക്കെ അവള്‍ വാങ്ങി.” ഒരു ദിവസം വരാം,അവിടെ എവിടെയെങ്കിലും ഒരു വാടകവീട് കിട്ടുമോ എന്ന് നോക്കണം. എനിക്ക് നാട്ടില്‍ നിന്നും കുട്ടികളെ കൊണ്ടുവരണമെന്നുണ്ട്. ഇനി പഠിപ്പൊക്കെ ഇവിടെയാക്കണം. നല്ല ജോലിയൊക്കെ കിട്ടണമെങ്കില്‍ പട്ടണത്തില്‍തന്നെ പഠിക്കണം”,അവള്‍ പറഞ്ഞു. അവര്‍ യാത്ര പറഞ്ഞ് പിരിഞ്ഞു. തമിഴരശി ജോണിനോട് പറഞ്ഞു, “കാര്‍ത്താവെ, എന്ത് നല്ല സ്ത്രീ”. ജോണും തലകുലുക്കി സമ്മതിച്ചു. \n<br>\n<br>\nരണ്ട് നാള്‍ കഴിഞ്ഞപ്പോള്‍ ദേവി അയണവാരത്തെ വീട്ടിലെത്തി. അപ്പോള്‍ ജോണും വീട്ടിലുണ്ടായിരുന്നു. ചെന്നൈയില്‍ ഒരു വീട് കണ്ടുപിടിക്കാനൊന്നും വലിയ പ്രയാസമില്ല, വന്നയുടന്‍ അവള്‍ പറഞ്ഞു. അവരുടെ ഒറ്റമുറി വീട്ടിലെ അടുക്കളയിലായിരുന്നു തമിഴരശി. കുഞ്ഞ് തൊട്ടിലില്‍ കിടന്ന് കൈകാലിട്ടടിക്കുന്നു. അവള്‍ നേരെപോയി കുഞ്ഞിനെ എടുത്തു. അവന്‍ സന്തോഷത്തോടെ ചിരിച്ചു. ദേവി കുറേനേരം അവനെ കളിപ്പിച്ചു. ജോണ്‍ ജോലിക്കായി പുറപ്പെട്ടു.  \n“ദേവി ഉച്ചഭക്ഷണം കഴിഞ്ഞ് പോയാല്‍ മതി”,പുറത്തേക്കിറങ്ങുമ്പോള്‍ അയാള്‍ പറഞ്ഞു. \n<br>\n<br>\n“എനിക്കൊരു വീട് കിട്ടുമോ എന്നു നോക്കണം”, അവള്‍ പറഞ്ഞു. \n“അത് നമുക്ക് ശരിയാക്കാം”,അയാള്‍ പറഞ്ഞു.ദേവി വീട്ടിലേക്ക് കയറി, തമിഴരശിയുമായി സംസാരിച്ചിരുന്നു. അവരുടേത് പ്രണയവിവാഹമാണെന്നും രണ്ട് വീട്ടുകാരുമായും പിണക്കത്തിലാണെന്നുമൊക്കെ അവള്‍ ദേവിയോട് പറഞ്ഞു.”നിനക്കിനി കൂട്ടിന് ഈ ചേച്ചിയില്ലെ,പിന്നെന്തിന് വിഷമിക്കണം”, ദേവി പറഞ്ഞു. \n<br>\n<br>\n“ദൈവമായിട്ട് കൊണ്ടുതന്ന കൂട്ടാ,നിങ്ങളുടേത് ,”അവള്‍ യേശുക്രിസ്തുവിന്‍റെ ഫോട്ടോയിലേക്ക് നോക്കി കുരിശുവരച്ചു. \n“എനിക്കും വലിയ സങ്കടമാ.കുട്ടികളെ നാട്ടില്‍ അമ്മയ്ക്കും അച്ഛനുമൊപ്പം നിര്‍ത്തിയിരിക്കയാണ്. അവരെ ഇവിടെ കൊണ്ടുവരണം,എങ്കിലേ ഒരു സമാധാനമുള്ളു. മൂത്തവന്‍ രണ്ടിലായി. ഇളയയാള്‍ ഒന്നിലും. കുട്ടികളെ പഠിപ്പിച്ച് നല്ല നിലയിലാക്കണം. ഭര്‍ത്താവ് കുടിയനാ.അയാളെ ഇങ്ങോട്ട് കൊണ്ടുവരില്ല. കൊണ്ടുവന്നാല്‍ കുടിക്കാന്‍ കാശും കൊടുക്കണം,പിന്നെ തല്ലും വാങ്ങണം,” അവള്‍ തന്‍റെ സങ്കടം പറഞ്ഞ് തമിഴരസിയെ സമാധാനിപ്പിച്ചു. “നിനക്ക് സ്നേഹമുള്ളൊരു ഭര്‍ത്താവില്ലെ, അത് തന്നെ മോളെ ഭാഗ്യം.”ഇങ്ങിനെ ഒരുപാട് കഥകള്‍ ദേവി പറഞ്ഞു. ഉച്ചയൂണ് കഴിഞ്ഞ് കുഞ്ഞിനെ അവള്‍തന്നെ ഉറക്കികിടത്തി, പോവുകയും ചെയ്തു. സ്വന്തം ചേച്ചിയോ അമ്മയോ വീട്ടില്‍വന്നുപോകുന്നപോലെ ഒരു വേദന തമിഴരശിക്കുണ്ടായി. അവള്‍ കുഞ്ഞിനൊപ്പം കിടന്നുമയങ്ങി. അപ്പോള്‍ അവളുടെ സ്വപ്നത്തില്‍ വന്ന മാലാഖയുടെ മുഖം ദേവിയുടേതാണെന്ന് അവള്‍ക്ക് തോന്നി. \nപിന്നീട് പലവട്ടം ദേവി വീട്ടില്‍ വന്നുപോയി. അവള്‍ വരുമ്പോഴെല്ലാം ആപ്പിളും പലഹാരങ്ങളും വാങ്ങിവന്നു. അങ്ങിനെ ഒരുമാസംകൊണ്ട് തമിഴരശിയുടെയും ജോണിന്‍റെയും അടുത്ത ബന്ധുവായി അവള്‍ മാറി. ഒരു ദിവസം തമിഴരശി തൊട്ടുത്തുള്ള റേഷന്‍ കടയില്‍ അരിയും പലചരക്കും വാങ്ങാന്‍ പോകുന്നതിന് തയ്യാറെടുക്കുമ്പോഴാണ് ദേവി എത്തിയത്.“നീ എങ്കെ പോകിറത്”,അവള്‍ ചോദിച്ചു. “റേഷന്‍ വാങ്കണം,അക്കാ. “\n<br>\n<br>\n“കൊളന്തയെ വെയില്‍ കായാന്‍ കൊണ്ടുപോകണ്ട,നീ പോയി വരൂ. ഞാനും അവനും ഇവിടെ തങ്കിറുരേന്‍”, അവള്‍ പറഞ്ഞു. തമിഴരശിക്ക് ആശ്വാസമായി. അവള്‍ കുട്ടിയെ ഏല്‍പ്പിച്ച് വേഗം പോയി വരാം എന്നു പറഞ്ഞ് ഇറങ്ങി. വെയില്‍ കനത്തിരുന്നു. കുളിച്ച് കഴിഞ്ഞശേഷം മുഖത്തിട്ട പൌഡര്‍ ഒലിച്ചിറങ്ങുന്നുണ്ടായിരുന്നു. അക്ക കൈലേസുകൊണ്ട് അവളുടെ മുഖം തുടച്ചു. കുഞ്ഞുവാവ സന്തോഷത്തോടെ ദേവിയുടെ കൈകളിലേക്ക് ചെന്നു. തമിഴരശി അവന് ഒരു മുത്തവും നല്‍കി പുറത്തിറങ്ങി. \n<br>\n<br>\nകടയില്‍ നല്ല തിരക്കുണ്ടായിരുന്നു. അരിയും പയറും എണ്ണയുമൊക്കെവാങ്ങി അവള്‍ തിരികെ നടന്നു. വരുന്നവഴി അക്കയ്ക്ക് നല്‍കാനായി തട്ടുകടയില്‍ നിന്നും മെതുവടയും വാങ്ങി. വീട്ടിലെത്തുമ്പോള്‍ വാതില്‍ ചാരിയിരിക്കയായിരുന്നു. രണ്ടുപേരും കൂടി ഉറക്കമായിട്ടുണ്ടാകും എന്നു കരുതി അവള്‍ മെല്ലെ വാതില്‍ തുറന്നു. അകത്തെ മുറിയില്‍ അവരെ കണ്ടില്ല. പിന്നാമ്പുറത്തെ പുളിമരച്ചുവട്ടിലുണ്ടാകും എന്നു കരുതി അങ്ങോട്ടിറങ്ങി. അവിടെയും കണ്ടില്ല. അവള്‍ സാധനങ്ങള്‍ താഴെവച്ചു. അവള്‍ക്ക് ഉള്ളില്‍ നിന്നും ഒരാന്തലുണ്ടായി. അവള്‍ ഭ്രാന്തെടുത്തപോലെ ചുറ്റാകെ നടന്നുനോക്കി. ആരെയും കണ്ടില്ല. അടുത്ത വീടുകളില്‍ പോയി ചോദിച്ചു.അവരാരും ഒന്നും കണ്ടില്ലെന്നു പറഞ്ഞു. അവള്‍ എങ്ങോട്ടെന്നില്ലാതെ ഓടി. ഒരു ചിന്നകൊളന്തയുമായി ഒരുവള്‍ പോകുന്നകണ്ടോ എന്ന് വഴിയില്‍ കണ്ടവരോടൊക്കെ അവള്‍ ചോദിച്ചുകൊണ്ടിരുന്നു. ചിലര്‍ കണ്ടില്ലെന്നും മറ്റു ചിലര്‍ കണ്ടെന്നും പറഞ്ഞു. അവള്‍ കരഞ്ഞുതളര്‍ന്നു. ഓടിക്കൂടിയവരുടെ നിര്‍ദ്ദേശപ്രകാരം തിരുമുല്ലവയല്‍ പോലീസ് സ്റ്റേഷനില്‍ പോയി പരാതി നല്‍കി. അവര്‍ അന്വേഷിക്കാം എന്നുറപ്പും നല്‍കി. വൈകിട്ട് ജോണ്‍ വരുംവരെ അവള്‍ ജലപാനം പോലും നടത്തിയില്ല. യേശുവിന് മുന്നില്‍ പ്രാര്‍ത്ഥനയിലായിരുന്നു അവള്‍. ജോണ്‍ സംഭവം കേട്ട് നിശ്ചേതനായി. അവളെ കുറ്റപ്പെടുത്താനും അയാള്‍ക്ക് കഴിഞ്ഞില്ല. ദേവിയെകുറിച്ച് നേരിയ സംശയം പോലും അയാള്‍ക്കും ഉണ്ടായിരുന്നില്ലല്ലോ. \nകരഞ്ഞു തളര്‍ന്ന ദിനങ്ങളായിരുന്നു തമിഴരശിയുടേത്. അവളുടെ മാതൃത്വം ചുരന്ന പാല്‍, കണ്ണീരും വിയര്‍പ്പും കലര്‍ന്ന് കിടക്കപ്പായ നനച്ചു. രാത്രികളില്‍ കുഞ്ഞിന്‍റെ കരച്ചില്‍ കേട്ട് അവള്‍ ഞെട്ടിയുണര്‍ന്നു. പലപ്പോഴും പുറത്തേക്ക് ഇറങ്ങിയോടി. ജോണും കടുത്ത നിശബ്ദതയിലായിരുന്നു. ജോലി ചെയ്യാനുള്ള ഉത്സാഹം നഷ്ടമായിരുന്നു. ദിവസവും രാവിലെ അയാള്‍  പോലീസ് സ്റ്റേഷനില്‍ പോകും. അവര്‍ അന്വേഷണം പുരോഗമിക്കുന്നു എന്നു പറയും. അവിടെനിന്നും വരുംവഴി പള്ളിയില്‍ കയറും.അച്ചനോട് സങ്കടങ്ങള്‍ പറയും. “കര്‍ത്താവിന്‍റെ പരീക്ഷണമാണ് ജോണെ, എല്ലാം കലങ്ങിത്തെളിയും. ഞാനും എസ്ഐയെ വിളിച്ച് സംസാരിക്കാം.”, അച്ചന്‍ ആശ്വസിപ്പിച്ചു.\n<br>\n<br>\n  ഒരു ദിവസം അച്ചന്‍ ജോണിനോട് പറഞ്ഞു, “ജോണേ, തമിഴരസി മകന്‍ നഷ്ടപ്പെട്ട ഷോക്കില്‍ നിന്നും മോചിതയായിട്ടില്ല. അവള്‍ക്ക് ഒരു കൌണ്‍സിലിംഗ് കൊടുക്കണം. നീ അവളെ കൂട്ടിവരൂ” ജോണ്‍ ഒരുപാട് നിര്‍ബ്ബന്ധിച്ചശേഷമാണ് അവള്‍ വഴങ്ങിയത്. എല്ലാം കര്‍ത്താവിന്‍റെ നിശ്ചയമാണ്,അവനെയും നിങ്ങളേയും ദൈവം പരീക്ഷിക്കുകയാണ്.ഒടുവില്‍ എല്ലാം ശുഭമായിടും എന്ന വിശ്വാസം അവളില്‍ ജനിപ്പിക്കാന്‍ കൌണ്‍സിലിംഗ് ഉപകാരപ്പെട്ടു.ദിവസങ്ങള്‍ കഴിയുന്തോറും അവരുടെ പ്രതീക്ഷകളും മാഞ്ഞുതുടങ്ങിയിരുന്നു. ജോണ്‍ എന്നും പോലീസ് സ്റ്റേഷനില്‍ പൊയ്ക്കൊണ്ടിരുന്നത് രണ്ട് ദിവസം കൂടുമ്പോഴായി,പിന്നെ ആഴ്ചയില്‍ ഒരിക്കലായി. ഒരു വര്‍ഷം അങ്ങിനെ കടന്നുപോയി. ഇടയ്ക്കിടെ ഉണ്ടാകുന്ന ഓര്‍മ്മയില്‍ നെഞ്ചുരുകിയും കണ്ണുകലങ്ങിയും ജീവിതം പഴയപടിയായി. \n“ജോണ്‍ ഇനി ഇതന്വേഷിച്ചു നടക്കണ്ട. അവന്‍ മക്കളില്ലാത്ത ഏതെങ്കിലും ദമ്പതികള്‍ക്കൊപ്പം സുഖമായി കഴിയുന്നുണ്ടാകും എന്ന് സമാധാനിക്കുക. ഇത്തരം കേസുകള്‍ നമുക്ക് നീട്ടിക്കൊണ്ടുപോകാന്‍ കഴിയില്ല ജോണേ, ഞങ്ങളിത് ക്ലോസ് ചെയ്യുകയാണ്”, ഒരു ദിവസം സ്റ്റേഷന്‍ ഓഫീസര്‍ പറഞ്ഞു. ജോണ്‍ പുറത്തേക്കിറങ്ങുമ്പോള്‍,സ്റ്റേഷന്‍ ഓഫീസര്‍ അവിടെയിരുന്ന ആളിനോട് പറയുന്നത് കേട്ടു,”രണ്ട് മാസം പ്രായമായ ഒരു കുഞ്ഞിനെ തട്ടിക്കൊണ്ടുപോയതാ. ഇപ്പോള്‍ ഒരു വര്‍ഷമായി. പാവം,അതിനെ തട്ടിയെടുത്തവള്‍ ആര്‍ക്കെങ്കിലും വിറ്റിട്ടുണ്ടാകും.ഇപ്പോള്‍ കുട്ടികള്‍ക്കൊക്കെ വലിയ ഡിമാന്‍ഡാ.അവയവ കച്ചവടവും ഒക്കെയാണല്ലോ നടക്കുന്നത്. പണ്ടൊക്കെ കൈകാലൊടിച്ചും കണ്ണുപൊട്ടിച്ചുമുള്ള ഭിക്ഷാടനമായിരുന്നു, ഇപ്പൊ ഇതും ഹൈട്ടെക്കായി.” \nജോണ്‍ അവിടെനിന്നും ഇറങ്ങി വേഗം ലോറിയില്‍ കയറി.തലയില്‍ വല്ലാത്ത ഇരമ്പല്‍.തിരക്കേറിയ റോഡാണ്.അയാള്‍ വണ്ടി സ്റ്റാര്‍ട്ട് ചെയ്ത് ആ റോഡിന് പാകമല്ലാത്ത വേഗതയില്‍ കുറേദൂരം ലോറി ഓടിച്ചു. എവിടെയെങ്കിലും വണ്ടി ഇടിച്ചുനില്‍ക്കുമോ എന്ന് തന്നെ ഭയപ്പെട്ടു. പലരും തെറിവിളിക്കുന്നുണ്ടായിരുന്നു.അയാള്‍ അതൊന്നും ശ്രദ്ധിക്കുന്നുണ്ടായിരുന്നില്ല.കുറ്റബോധവും ഭയവുമെല്ലാം കലര്‍ന്ന വല്ലാത്തൊരവസ്ഥയിലായിരുന്നു ജോണ്‍.ഒടുവില്‍ വിജനമായ ഒരിടത്ത് വണ്ടി നിര്‍ത്തി അയാള്‍ സ്റ്റിയറിംഗില്‍ തലവെച്ച് കുറേ നേരം കരഞ്ഞു. പിന്നീട് പള്ളിയില്‍ പോയി ഉള്ളുരുകി പ്രാര്‍ത്ഥിച്ചു. \n<br>\n<br>\n    തമിഴരശിയുടെ ദുഖം മാറാന്‍ ഇനി ഒരു കുട്ടിയുടെ ജന്മം മാത്രമാണ് പരിഹാരമെന്ന് അവനെ പലരും ഉപദേശിച്ചു. അവന്‍ അവള്‍ക്ക് ഒത്തിരി സ്നേഹം പകര്‍ന്നു നല്‍കി. പലയിടത്തും കൂട്ടിക്കൊണ്ടുപോയി, കാഴ്ചകള്‍ കാണിച്ച് സന്തോഷിപ്പിച്ചു. അവളുടെ ഉള്ള് തണുത്തു. ആ തണുപ്പില്‍ അവര്‍ കെട്ടിപ്പുണര്‍ന്നു കിടന്നു. ആ ചൂടില്‍ അവര്‍ ഒന്നായി. അവളുടെ ശ്രദ്ധ പിന്നീട് ഉള്ളില്‍ വളരുന്ന കുഞ്ഞിലായി. നഷ്ടപ്പെട്ട മകന്‍ ഇടയ്ക്കൊക്കെ അവളുടെ ഉള്ളുലയ്ക്കുമെങ്കിലും വയറ്റില്‍ വളരുന്ന കുഞ്ഞിന് ദോഷം വരരുത് എന്നു കരുതി അവള്‍ അതൊക്കെ അടക്കി. എന്നാല്‍ ജോണിനെ ദേവിയുടെ മുഖം ഇടയ്ക്കിടെ വന്ന് ഭയപ്പെടുത്തിയിരുന്നു. ഓരോ യാത്രയിലും അവന്‍ ദേവിയെ കണ്ടെത്താം എന്ന് പ്രതീക്ഷിച്ചു. പലപ്പോഴും സാമ്യമുള്ള മുഖങ്ങള്‍ നോക്കി അവരുടെ പിന്നാലെപോയി ചീത്തകേട്ടു. അവന്‍ സ്മാര്‍ട്ട് ഫോണ്‍ വാങ്ങിയതുപോലും അവളെ കണ്ടാല്‍ വീഡിയോ എടുത്ത് പോലീസിന് നല്‍കാനും പോലീസിനെ വിളിക്കാനുമൊക്കെയായിരുന്നു. \n<br>\n<br>\nകാലം എല്ലാം മായ്ക്കുന്ന കാഴ്ചകളുടെ ഉത്സവമാണല്ലൊ. കുഞ്ഞുപിറന്നതോടെ അവള്‍ കൂടുതല്‍ സന്തോഷത്തിലായി. അവനും നെല്‍സണ്‍ എന്നു തന്നെ പേരിട്ടു. ഒരു നിമിഷം പോലും കുഞ്ഞിനെ വേര്‍പെടാതെ അവള്‍ ഒപ്പം നിന്നു. അവന്‍ വളര്‍ന്ന് രണ്ട് വയസ്സായപ്പോള്‍ അവള്‍ വീണ്ടും ഗര്‍ഭിണിയായി. ഇത്തവണ പിറന്നത് ഒരു പെണ്‍കുഞ്ഞായിരുന്നു. അവള്‍ കുട്ടികളുടെ കാര്യത്തില്‍ തിരക്കിലായതോടെ നഷ്ടപ്പെട്ട മകന്‍ ഓര്‍മ്മയില്‍ നിന്നും മാഞ്ഞപോലെയായി. ഓര്‍ക്കാന്‍ സമയമില്ല എന്നത് തന്നെ കാരണം. പക്ഷെ ജോണ്‍ ഉള്ളില്‍ കെടാത്തൊരു മോഹം സൂക്ഷിച്ചിരുന്നു. തന്‍റെ മകനെ തിരികെ കിട്ടും എന്നതായിരുന്നു അത്. മോനെ നഷ്ടമായിട്ട് ഏഴ് വര്‍ഷങ്ങള്‍ ആയി.അവന്‍റെ ജന്മദിനത്തിന് ജോണ്‍ അനാഥാലത്തിലെ കുട്ടികള്‍ക്ക് ഭക്ഷണം നല്‍കാറുണ്ട്. ആ ചടങ്ങുകഴിഞ്ഞ് വരുംവഴി അണ്ണാനഗറില്‍ വാഹനമൊതുക്കി ഒരു ചായ കുടിച്ചു നില്‍ക്കെയാണ് ജോണ്‍ അവളെ കണ്ടത്. കുടിച്ചു പകുതിയായ ചായ അവിടെവച്ച് അവന്‍ അവള്‍ക്കു പിന്നാലെ പാഞ്ഞു. ചായയുടെ കാശ് തന്നിട്ടുപോടാ എന്നൊക്കെ കടയുടമ വിളിച്ചുപറയുന്നുണ്ടായിരുന്നു. അവന്‍ അതൊന്നും കേട്ടില്ല. എതിര്‍വശത്തുകൂടി വന്ന് അവളുടെ വീഡിയോ എടുത്തശേഷം ഉടനെ നൂറില്‍ വിളിച്ചു. ബുദ്ധിപരമായ നീക്കമായിരുന്നു അവന്‍റേത്. അവള്‍ സ്ത്രീയാണ്. നാട്ടിലെ നിലവിലുള്ള നിയമങ്ങളെല്ലാം അവള്‍ക്കനുകൂലമാണ്. അവളെ കടന്നുപിടിച്ചാല്‍ കാണുന്നവരെല്ലാം ചേര്‍ന്ന് തല്ലും. പോലീസ് വന്നാലും തന്‍റെ കഥകളൊന്നും അവര്‍ വിശ്വസിക്കില്ല. താന്‍ ജയിലിലാകും എന്നുറപ്പ്. ഇത്തരം ബോദ്ധ്യങ്ങളും അനുഭവസാക്ഷ്യങ്ങളും ഉള്ളതിനാലാണ് അയാള്‍ സാഹസികമായ നീക്കങ്ങള്‍ക്കൊന്നും മുതിരാതിരുന്നത്. \n<br>\n<br>\nപോലീസ് വരാനായി അവന്‍ കാത്തുനിന്നു. താടിയും മീശയുമൊക്കെ നീട്ടി വളര്‍ത്തിയ ജോണിനെ അവള്‍ക്ക് കൃത്യമായി മനസിലായില്ല. എങ്കിലും എന്തോ പന്തികേടുണ്ട് എന്നവള്‍ക്കു തോന്നി. അവള്‍ പെട്ടെന്നൊരു ആട്ടോ കൈകാണിച്ച് അതില്‍ കയറിപോയി. പോലീസ് എത്തിയപ്പോള്‍ നടന്നതെല്ലാം ജോണ്‍ വിശദീകരിച്ചു. അവര്‍ അന്വേഷിച്ചെങ്കിലും അവളെ കണ്ടെത്താന്‍ കഴിഞ്ഞില്ല. ജോണ്‍ തിരുമുല്ലവയല്‍ സ്റ്റേഷനിലെത്തി താന്‍ വര്‍ഷങ്ങള്‍ക്ക് മുന്നെ കൊടുത്ത കേസ്സ് റീഓപ്പണ്‍ ചെയ്യിച്ചു. മുഖ്യമന്ത്രിയുടെ പരാതിപരിഹാര സെല്ലില്‍ അപേക്ഷയും നല്‍കി. അതോടെ പോലീസ് കൂടുതല്‍ ഗൌരവത്തോടെ കേസ്സ് അന്വേഷിക്കാന്‍ തുടങ്ങി. നിരന്തരമായ അന്വേഷണത്തിനൊടുവില്‍ കാഞ്ചീപുരത്തുനിന്നാണ് പോലീസ് അവളെ അറസ്റ്റു ചെയ്തത്.\n<br>\n<br> \n കുട്ടിയെ കുറിച്ച് ചോദിച്ചപ്പോള്‍ അവള്‍ കൃത്യമായ മറുപടി നല്‍കിയില്ല. ഒരു ദിവസം വെള്ളവും ഭക്ഷണവും നല്‍കാതിരുന്നതോടെ അവള്‍ എല്ലാം ഓര്‍ത്തെടുത്തു പറയാന്‍ തുടങ്ങി. കുട്ടികളുണ്ടാകാത്തതിനാല്‍ ഭര്‍ത്താവില്‍ നിന്നും അമ്മാവിയമ്മയില്‍ നിന്നും ഒരുപാട് അപമാനങ്ങള്‍ ഏറ്റുവാങ്ങിയ ജീവിതമായിരുന്നു അവളുടേത്. ഒടുവില്‍ അവള്‍ വീട് വിട്ടിറങ്ങി. ഒരു വര്‍ഷത്തോളം ഭര്‍ത്താവിനെയും കുടുംബക്കാരെയും കാണാതെ പലവിധ തൊഴിലുകള്‍ ചെയ്ത് ജീവിച്ചു. ലക്ഷ്യം ഒന്നേ ഉണ്ടായിരുന്നുള്ളു, ഒരു പിഞ്ചുകുഞ്ഞിനെ തട്ടിയെടുത്ത് തന്‍റേതെന്നു പറഞ്ഞ് അവരെ കാട്ടണം. ആ വാശിയില്‍ അവള്‍ ആശുപത്രിയില്‍ വരുന്ന അമ്മാരുമായി സൌഹൃദം നടിച്ച് പല ശ്രമങ്ങളും നടത്തി. അതില്‍ വിജയിച്ചത് തമിഴരശിയുടെ കാര്യത്തിലായിരുന്നു. കുഞ്ഞിനേയും കൊണ്ട് നാട്ടില്‍ പോയി എല്ലാവരേയും കാണിച്ച് താനും ഒരമ്മയായി എന്നു തെളിയിച്ച് മടങ്ങിയതോടെ അവള്‍ക്ക് കുഞ്ഞിനോടുള്ള താത്പ്പര്യം നഷ്ടമായി. ദത്തെടുക്കാന്‍ ആരെങ്കിലും വന്നാല്‍ കൊടുത്ത് കാശ് വാങ്ങാം എന്ന് കരുതി ആ വഴിക്ക് കുറേ ശ്രമം നടത്തി നോക്കി.അതും നടന്നില്ല. \n“ഞാനവനെ നന്നായി നോക്കിയിരുന്നു സാറെ.ജോലിക്ക് പോകുന്നിടത്തും അവനെ കൊണ്ടുപോകുമായിരുന്നു.നല്ല ഭക്ഷണവും കൊടുത്തിരുന്നു”, അവള്‍ പറഞ്ഞു. “കുഞ്ഞിന് മൂന്ന് വയസുള്ളപ്പോഴാണ് അവനെ വില്‍ക്കാന്‍ എന്നോടൊപ്പം താമസിച്ചിരുന്ന മണിയന്‍ തീരുമാനിച്ചത്. കച്ചവടത്തില്‍ പപ്പാതി എന്നവന്‍ പറഞ്ഞു. കുഞ്ഞിനെ കൊടുക്കില്ലെന്ന് ഞാന്‍ വാശിപിടിച്ചു. ഒടുവില്‍ അടിപിടിയായി. വഴക്കിനിടെ വീടിന്‍റെ സ്ലാബില്‍ തട്ടി മണിയന്‍ താഴെവീണു സാറെ. തലയ്ക്കേറ്റ ക്ഷതം കാരണം അവന്‍ മരിച്ചു. ഞാന്‍ പോലീസിനോട് കുറ്റം ഏറ്റുപറഞ്ഞു. കുഞ്ഞ് എന്‍റെ സ്വന്തമാണ് എന്നായിരുന്നു ഞാനവരോട് പറഞ്ഞത്. അങ്ങിനെ അവര്‍ അവനെ ടി നഗറിലെ ബാലമന്ദിര്‍ കാമരാജ് ട്രസ്റ്റിന്‍റെ ശിശുസംരക്ഷണ കേന്ദ്രത്തിലാക്കി. ഞാന്‍ ജയിലിലുമായി. നാല് വര്‍ഷങ്ങള്‍ക്ക് ശേഷം കോടതി എന്നെ വെറുതെ വിട്ടു സാറെ. എനിക്ക് ചെക്കനെ കാണണം എന്നാഗ്രഹമുണ്ടായിരുന്നു. ജയിലിലായിരുന്ന കാലത്ത് എനിക്ക് വലിയ കുറ്റബോധം തോന്നിയിരുന്നു സാറെ. തമിഴരശിയുടെ കണ്ണീരാണ് എന്നെ ജയിലിലാക്കിയതെന്ന് ഞാന്‍ വിശ്വസിച്ചു. അവനെ അവള്‍ക്ക് തിരികെ കിട്ടിയിട്ടുണ്ടാകും എന്ന് ഞാന്‍ എന്നോടുതന്നെ പറഞ്ഞു വിശ്വസിപ്പിച്ചു. അവന്‍റെ മുഖമിപ്പോള്‍ എങ്ങിനെ എന്നൊക്കെ ഞാന്‍ മനസില്‍ ചിന്തിച്ചുനോക്കി സ്വപ്നം കാണുമായിരുന്നു സാറെ. അഥവാ അവന്‍ അനാഥാലയത്തിലുണ്ടെങ്കില്‍ ഞാന്‍ തിരികെ കൊണ്ടുവന്നാല്‍ അവന്‍ പട്ടിണിയിലാകും. മാത്രമല്ല,അമ്മ കൊലപാതകിയാണ് എന്ന ചിന്ത അവനെ അലട്ടുകയും ചെയ്യും. ഞാന്‍ തനിച്ചായതിനാല്‍ എനിക്ക് എന്ത് ജോലിയും ചെയ്ത് ജീവിക്കാമല്ലോ എന്നു കരുതി. അതുകൊണ്ടാ സാറെ ഞാനവനെ കാണാന്‍ പോകാതിരുന്നത്”, അവള്‍ പറഞ്ഞു. \n“ജോണ്‍ ഇപ്പോഴും എന്നെ തിരിച്ചറിഞ്ഞ് പിടിക്കുമെന്ന് ഞാന്‍ സ്വപ്നത്തില്‍ പോലും കരുതിയില്ല, സാറെ. ഇപ്പോള്‍ അതും ഉണ്ടായി. എല്ലാം ആ അച്ഛനമ്മമാരുടെ കണ്ണീരും ശാപവുമാ സാറെ”,അവള്‍ പറഞ്ഞു. \n<br>\n<br>\nവിവരങ്ങളറിഞ്ഞ ജോണും തമിഴരശിയും പോലീസ് സ്റ്റേഷനിലെത്തി. അവര്‍ക്ക് കുഞ്ഞിനെകാണാന്‍ തിടുക്കമായി. “നിങ്ങള്‍ തിടുക്കപ്പെടരുത്. ഇതിന് ഒരുപാട് നിയമതടസ്സങ്ങളുണ്ട്. ആദ്യം കുഞ്ഞ് നിങ്ങളുടേതാണ് എന്നു തെളിയിക്കണം. അതിനായി ഡിഎന്‍എ ടെസ്റ്റ് നടത്തണം”, സ്റ്റേഷന്‍ ഓഫീസര്‍ പറഞ്ഞു. \nഒരു മാസത്തെ ശ്രമഫലമായി ഡിഎൻഎ പരിശോധന നടന്നു. റിസള്‍ട്ട് വരാന്‍ വീണ്ടും ഒരുമാസമെടുത്തു. കുട്ടിയുടെ മാതാപിതാക്കള്‍ അവരാണ് എന്ന് വ്യക്തമാക്കുന്ന  ഡിഎന്‍എ മാച്ചിംഗ് കിട്ടി. “ഇനി നിങ്ങള്‍ കോടതിയില്‍ ഹേബിയസ് കോര്‍പ്പസ് ഹര്‍ജി ഫയല്‍ ചെയ്യണം”, പോലീസ് ഓഫീസര്‍ നിര്‍ദ്ദേശിച്ചു. ജോണ്‍ കേസ് ഫയല്‍ ചെയ്തു. “കുട്ടി ഇപ്പോള്‍ രണ്ടാം ക്ലാസ് പഠനം കഴിഞ്ഞു. അവന് ആരോണ്‍ എന്നാണ് പേരിട്ടിരിക്കുന്നത്. അവന്‍റെ ഓര്‍മ്മയില്‍ ഈ അമ്മയും അച്ഛനും ഉണ്ടാവില്ല. ശിശുവിഹാറിലെ ജീവനക്കാരും അന്തേവാസികളും സ്കൂളിലെ അധ്യാപകരും കുട്ടികളുമാണ് അവന്‍റെ ലോകം. പെട്ടെന്ന് രണ്ടുപേര്‍ വന്ന് അച്ഛനും അമ്മയുമാണ് എന്നു പറയുന്നത് അവന് വലിയ ഷോക്കാവും. അതവന് സ്വീകാര്യവുമാവില്ല. അതുകൊണ്ട് കുറച്ചുമാസം കൂടി അവന്‍ അവിടെത്തന്നെ താമസിക്കട്ടെ. ഇവര്‍ക്ക് ഇടയ്ക്കുചെന്ന് കാണുകയും ക്രമേണ വീട്ടിലേക്ക് കൂട്ടിക്കൊണ്ടുപോവുകയും ആവാം. പുരോഗതി വിലയിരുത്തി തീരുമാനമെടുക്കുന്നതാവും ഉചിതം”, കേസ് പരിഗണനയ്ക്ക് വന്നപ്പോള്‍ പബ്ളിക് പ്രോസിക്യൂട്ടര്‍ അഭിപ്രായപ്പെട്ടു.  കോടതി ഈ നിര്‍ദ്ദേശം ശരിവച്ചു. അതിന്‍റെ അടിസ്ഥാനത്തില്‍ ജോണും തമിഴരശിയും ഒരു ദിവസം ആരോണിനെ കാണാനായി ശിശുവിഹാറിലെത്തി. കുട്ടിയെ കാണുംമുന്നെ അവര്‍ക്കായി ഒരു കൌണ്‍സിലിംഗ് ഉണ്ടായിരുന്നു. നിങ്ങള്‍ വികാരപരമായി കുഞ്ഞിനെ സമീപിക്കരുത്. മകനേ എന്നു വിളിച്ച് കെട്ടിപ്പിടിക്കുക,കരയുക ഇതൊന്നും പാടില്ല. അവന്‍റെ ബന്ധുക്കളാണ്, ഇപ്പോഴാണ് നീ ഇവിടുണ്ടെന്നറിഞ്ഞത് എന്നൊക്കെയേ പറയാവൂ. കൊണ്ടുവന്ന ആപ്പിളും ചോക്ലേറ്റുമൊക്കെ നല്‍കാം എന്നൊക്കെ ശട്ടം കെട്ടി. \n<br>\n<br>\nപിടയ്ക്കുന്ന നെഞ്ചും വിങ്ങുന്ന മനസുമായി അവര്‍ ഏറെനേരം കാത്തിരുന്നിട്ടാണ് ആരോണ്‍ അവര്‍ക്കു മുന്നിലെത്തിയത്. അവന്‍ അവരുടെ മുഖത്തുനോക്കാന്‍ മടിച്ചു. അമ്മയുടെ വാത്സല്യം ചുരത്തിയ മാറിടം തുടിച്ചു. അവള്‍ അവനെ മെല്ലെ തൊട്ടു. ഒരു മാസം പ്രായമായ ഒരു കുഞ്ഞിന്‍റെ മൃദുലത അപ്പോള്‍ അവള്‍ക്കനുഭവപ്പെട്ടു. അവള്‍ കൈ പിന്‍വലിച്ചില്ല. ഏറെനേരം അവനെ ശരീരത്തോട് ചേര്‍ത്തുനിര്‍ത്തി. പഠിത്തത്തെപറ്റിയൊക്കെ ചോദിച്ചു. അവന്‍ കുറച്ചൊക്കെ സംസാരിച്ചു. അനുവദിച്ച സമയം കഴിയാറായി. അപ്പോള്‍ അവന്‍ ചോദിച്ചു,” എന്‍റെ അമ്മയെ പോലീസ് പിടിച്ചുകൊണ്ടുപോയി ഉപദ്രവിച്ചോ? അവരിപ്പോള്‍ എവിടെയാണ്?” \nഅവന്‍റെ ചോദ്യത്തിന് മറുപടി പറയാന്‍ കഴിയാതെ ആ അച്ഛനമ്മമാരുടെ കണ്ണുകള്‍ നിറഞ്ഞു. എല്ലാം അവനോട് തുറന്നു പറയാം എന്ന് തമിഴരശി കരുതി. അതിനായി അവള്‍ തൊണ്ട ശരിയാക്കുമ്പോഴേക്കും ഹോസ്റ്റല്‍ മേട്രണ്‍ വന്നു. “സമയം കഴിഞ്ഞു. ഇനി അടുത്തയാഴ്ച വന്നാല്‍ മതി”, അവര്‍ പറഞ്ഞു. കണ്ണുകളില്‍ നിറഞ്ഞു കവിഞ്ഞ ജലരാശികള്‍ക്കിടയിലൂടെ,സമ്മാനപ്പൊതിയും നെഞ്ചത്തടുക്കി ആരോണ്‍ ദൂരേക്ക് ഓടിപ്പോകുന്നത് നോക്കിനിന്ന് അവള്‍ ,”എന്‍റെ മോന്‍, എന്‍റെ ആരോണ്‍” എന്ന് വിതുമ്പിക്കൊണ്ട് അവിടെ ഇരുന്നു. \n",
      "image": "/image/kid.jpg"
    },
    {
      "id": 3001,
      "title": "Eye of hatred  ( Pakayudae Kannu)",
      "shortDescription": "\"Pakayudae Kannu\" is the story of a daughter who took revenge on her father for opposing her love. It portrays cruelty at its peak.",
      "longDescription": "<h2 class=\"title-pink text-decoration-underline\">പകയുടെ കണ്ണ്</h2>\n<p>“ശ്രീകണ്ഠാ,ഇന്നലെ തഞ്ചാവൂരില്‍ നിന്നും മീനാക്ഷിയെ വിളിച്ചുകൊണ്ടുവന്നെടാ.അവള്‍ എല്ലാ തെറ്റുകളും ഏറ്റുപറഞ്ഞ് മാപ്പപേക്ഷിച്ചു.അവളെന്‍റെ കാലില്‍ വീണ് കരഞ്ഞു.അവള്‍ക്ക് ഞങ്ങളുടെ ഒപ്പം താമസിക്കണം,ഇനി ഒരബദ്ധത്തിലും ചെന്ന് ചാടില്ല എന്ന് ആണയിട്ടു പറഞ്ഞു.എത്രയായാലും നമ്മുടെ മോളല്ലെ,ഒരു തെറ്റ് ആര്‍ക്കും പറ്റില്ലെ എന്ന് ജാനകി കൂടി പറഞ്ഞതോടെ ഞാന്‍ വഴങ്ങി.ഇന്നലെ ഞങ്ങള്‍ തഞ്ചാവൂരിന് തിരിക്കുമ്പോള്‍ നീയും ഇതുതന്നെയല്ലെ പറഞ്ഞത്.അതുകൊണ്ട് ഞാനതങ്ങ് സമ്മതിച്ചു”, ഒറ്റ ശ്വസത്തില്‍ വേണുഗോപാല്‍ കാര്യങ്ങളെല്ലാം പറഞ്ഞവസാനിപ്പിച്ചു.</p>\n<br>\n<p>ശ്രീകണ്ഠന്‍റെ ചിരി മറുതലയ്ക്കല്‍ കേള്‍ക്കാമായിരുന്നു.എന്നിട്ടവന്‍ പറഞ്ഞു,”എടാ,നീയും ഞാനും നമ്മുടെ കുട്ട്യോള്‍ടെ പ്രായത്തില്‍ കാട്ടിയ വികൃതികള്‍ നീ ഒന്നോര്‍ത്തു നോക്കിയേ?അതുവച്ചു നോക്കുമ്പോള്‍ ഈ കുട്ടികള്‍ എത്ര പാവാ!കമല,പാര്‍വ്വതി,റേയ്ച്ചല്‍ അങ്ങിനെ എത്ര പേരായിരുന്നു നിന്‍റെ പ്രണയ വലയത്തില്‍”, ശ്രീകണ്ഠന്‍ പറഞ്ഞു</p>\n<br>\n<p>“ ചുമ്മാ നീ അതൊന്നും പറഞ്ഞ് എന്നെ വെറുതെ ഉണര്‍ത്തല്ലെ.എല്ലാം അടങ്ങിയിരിക്കയാണ് ഇപ്പോള്‍”, വേണുഗോപാല്‍ പറഞ്ഞു.</p>\n<br>\n<p>“ ഉം-ഉം-ഞാനൊന്നും പറയുന്നില്ല.എന്തായാലും നിന്‍റെ മോളല്ലെ അവള്‍.ഇത്തിരി വെളച്ചിലൊക്കെ സ്വാഭാവികം.അതവള്‍ തിരിച്ചറിഞ്ഞു, നന്നാകാനും തീരുമാനിച്ചു.അത്രയും കരുതിയാല് മതി”, ശ്രീകണ്ഠന്‍ പറഞ്ഞു.</p>\n<br>\n<p>“ ശരി, ശ്രീകണ്ഠാ,ഞാന്‍ വൈകിട്ട് അങ്ങോട്ടു വരാം,അപ്പോള്‍ കൂടുതല്‍ സംസാരിക്കാം”, വേണു ഫോണ്‍ വച്ചു.അയാള്‍ മുറിയിലെ കണ്ണാടിയില്‍ മുഖം നോക്കി.പെട്ടെന്ന് ഒരു കൌമാരക്കാരന്‍റെ കുസൃതി മനസില്‍ നിറഞ്ഞു.മീശയുടെ അഗ്രം മുകളിലേക്കാക്കി എന്തോ ഓര്‍ത്തിട്ടെന്നവണ്ണം ചിരിച്ചു.</p>\n<br>\n<p>ആക്രി കച്ചവടം നല്ല പണം നല്‍കുന്ന ജോലിയാണെങ്കിലും കുട്ടികള്‍ നന്നായി പഠിച്ച് മികച്ച നിലയിലാകണം എന്നത് വേണുവിന്‍റെ നിര്‍ബ്ബന്ധമായിരുന്നു.അതുകൊണ്ടാണ് മീനാക്ഷിയെയും പത്മനാഭനേയും സ്വകാര്യ സ്കൂളില്‍ ചേര്‍ത്തതും.ദൂരെയുള്ള സ്കൂളിലേക്ക് പോകാന്‍ കുറച്ചുകുട്ടികള്‍ക്കായി ഒരു ടെമ്പോട്രാവലറും ഏര്‍പ്പാടാക്കി.രാവിലെ മുതല്‍ രാത്രിവരെ പാഴ്വസ്തുക്കള്‍ എന്ന് പൊതുവെ പറയുന്ന വിലയുള്ളതും വിലയില്ലാത്തതുമായ പല വസ്തുക്കളും ചേര്‍ന്ന ആക്രികള്‍ക്കും അത് കൊണ്ടുവരുന്ന പെറുക്കികള്‍ക്കുമൊപ്പം ജീവിക്കുന്ന വേണുവിന് കുട്ടികള്‍ ഇംഗ്ലീഷ് വായിക്കുന്നതും പഠിക്കുന്നതുമൊക്കെ ഒരു പ്രത്യേക സന്തോഷമാണ് പ്രദാനം ചെയ്തിരുന്നത്. അയാള്‍ ഭാര്യ ജാനകിയോട് പറയുമായിരുന്നു,” അവര്‍ എത്രവരെ പഠിക്കുമോ അത്രവരെ ഞാന്‍ പഠിപ്പിക്കും.പണം ഒരു പ്രശ്നമേയല്ല.ആക്രിക്കാരന്‍റെ മോന്‍ ആക്രിക്കാരനാകരുത്.മോള്‍ വീട്ടുജോലി ചെയ്ത് വീടിനുള്ളില്‍ കഴിയരുത്.നമുക്ക് അതല്ലെ ചെയ്യാനാവൂ.നീ അവളെ സഹായത്തിനൊന്നും വിളിക്കരുത്,പഠിക്കട്ടെ.അതില്‍ മാത്രം ശ്രദ്ധ കേന്ദ്രീകരിക്കട്ടെ.”</p>\n<br>\n<p>അവര്‍ക്ക് രണ്ടാള്‍ക്കും വേണ്ടത്ര പഠിപ്പില്ല.കുട്ടികള്‍ അങ്ങിനെയാകാന്‍ പാടില്ല എന്ന് ജാനകിയും ആഗ്രഹിച്ചു. “മീനാക്ഷിയെ ഡോക്ടറാക്കും ഞാന്‍”, വേണു ശ്രീകണ്ഠനോടും മറ്റ് കൂട്ടുകാരോടും പറയുമായിരുന്നു.അവള്‍ നന്നായി പഠിക്കുകയും ചെയ്തിരുന്നു.എന്നാല്‍ ഒന്‍പതില്‍ നിന്നും പത്തിലേക്ക് കയറ്റം കിട്ടിയതോടെ അവളുടെ രീതികളില്‍ മാറ്റം വന്നുതുടങ്ങി.ചെറിയ കാര്യങ്ങള്‍ക്കുപോലും കലഹിക്കുക,മുറിയടച്ച് ഒറ്റക്കിരിക്കുക ഒക്കെയായി രീതി.അച്ഛനോടും അമ്മയോടും അവള്‍ ഇഷ്ടക്കേട് പ്രകടിപ്പിക്കാന്‍ തുടങ്ങി.പരീക്ഷയ്ക്ക് മാര്‍ക്കും കുറഞ്ഞു.</p>\n<br>\n<p>സ്കൂളിലും കൂട്ടുകാര്‍ക്കിടയിലും വേണു നടത്തിയ അന്വേഷണത്തില്‍ മീനാക്ഷിക്കൊപ്പം വാനില്‍ പോകുന്ന സേതുലക്ഷ്മിയാണ് ആദ്യ സൂചന നല്‍കിയത്.സ്കൂളിലേക്ക് പോകുന്ന വാനിലെ ഡ്രൈവര്‍ കുമരനുമായി അവള്‍ ചങ്ങാത്തത്തിലാണ് എന്നതായിരുന്നു സേതുലക്ഷ്മി പകര്‍ന്നുകൊടുത്ത അറിവ്.അത് വേണുവിനൊരു ഷോക്കായിരുന്നു.അന്നത്തെ ദിവസം അയാള്‍ കടയില്‍ നിന്നും നേരത്തെ ഇറങ്ങി പതിവില്ലാത്തവിധം മദ്യപിച്ചു. വീട്ടിലെത്തിയ വേണു മീനാക്ഷിയെ ചോദ്യം ചെയ്തു.”നീ സ്കൂളില്‍ പോകുന്നത് പഠിക്കാനോ പ്രേമിക്കാനോ? “, ചോദ്യം കേട്ട് അവളൊന്നു പതറി.അവളുടെ തുടുത്ത മുഖത്ത് ഒരു വിളര്‍ച്ച പടര്‍ന്നു. “പറയെടീ കുരുത്തംകെട്ടവളെ”,  അയാള്‍ ഒച്ച ഉയര്‍ത്തി.</p>\n<br>\n<p>“ നിങ്ങള് കുടിച്ചിട്ടുവന്ന് ഇതെന്തിന്‍റെ പുറപ്പാടാണ് ?”, ജാനകി ഇടപെട്ടു.</p>\n<br>\n<p>“ നീ മിണ്ടരുത്.നീ ഇതിലിടപെടാനും പാടില്ല.ഇവള്‍ടെ സൂക്കേട് ഞാന്‍ മാറ്റിക്കൊടുക്കാം. എടീ, ചോദിച്ചേന് ഉത്തരം പറയെടീ. നീയും കുമരനുമായി എന്താടി ബന്ധം?”, അയാള്‍ കുറച്ചുകൂടി കൃത്യതയോടെ ചോദിച്ചു.</p>\n<br>\n<p>“ എന്ത് ബന്ധം. അയാള് ഞങ്ങളുപോകുന്ന വണ്ടി ഓടിക്കുന്ന ഡ്രൈവറല്ലെ, അല്ലാതെന്ത് ബന്ധം”, മീനാക്ഷി പുറത്തേക്ക് നോക്കിക്കൊണ്ട് മറുപടി പറഞ്ഞു. എങ്കിലും അവളുടെ വാക്കുകളിലൊരു പതര്‍ച്ചയുണ്ടായിരുന്നു.</p>\n<br>\n<p>“എടീ, എന്‍റെ മുഖത്തേക്ക് നോക്കെടീ, നീയും അവനും തമ്മില്‍ മറ്റുള്ളവരേക്കാള്‍ ഒരടുപ്പമുണ്ടെന്ന് ഞാനറിഞ്ഞു. എന്തുവാടി നീ ആ കൊരങ്ങനില്‍ കണ്ട മാഹാത്മ്യം. ആ വായിനോക്കിക്ക് എന്ത് യോഗ്യതയാടീ നീ കണ്ടത്. പറയെടീ, -------- മോളെ” , അയാള്‍ ആദ്യമായി അവളെ ചീത്തവിളിച്ചു.അതോടെ അവളുടെ സമീപനവും മാറി.</p>\n<br>\n<p>“ ഞാനും കുമരനും സ്നേഹത്തിലാണ്.ഞാന്‍ അവനെ മാത്രമെ കല്യാണം കഴിക്കൂ ?”, അവള്‍ പറഞ്ഞു.അവള്‍ ഒരു സങ്കോചവുമില്ലാതെ അങ്ങിനെ പറഞ്ഞതോടെ വേണുവിന്‍റെ മാനസ്സിക നില തെറ്റി.അയാള്‍ അവളെ പൊതിരെ തല്ലി.”ഒരുമ്പെട്ടവളെ ,കൊല്ലുമെടി നിന്നെ ഞാന്‍”, അയാള്‍ ഇങ്ങിനെ ആക്രോശിച്ചുകൊണ്ടും അശ്ലീല പദങ്ങള്‍ പ്രയോഗിച്ചുകൊണ്ടും കൈയ്യില്‍ കിട്ടിയതെല്ലാം എടുത്ത് അടിച്ചു.മുഖത്തും കൈകളിലുമെല്ലാം മുറിവുണ്ടായി.രക്തമൊലിക്കാന്‍ തുടങ്ങി.പിടിച്ചുമാറ്റാന്‍ ചെന്ന ജാനകിക്കും തല്ല് കിട്ടി.</p>\n<br>\n<p>അയാള്‍ നേരെ അവളുടെ മുറിയിലേക്ക് കടന്നു.പുസ്തകങ്ങള്‍ വാരിയെറിഞ്ഞു.മേശയുടെ വലിപ്പുകള്‍ ഊരി താഴെയിട്ടു.അപ്പോഴാണ് അവിടെ നിന്നും ഒരു മൊബൈല്‍ ഫോണ്‍ താഴെവീണത്.അത് കണ്ട ജാനകിയും തരിച്ചുനിന്നുപോയി.രാവും പകലും വീട്ടിലുണ്ടായിട്ടും തനിക്ക് ഇത് മനസ്സിലാക്കാന്‍ കഴിഞ്ഞില്ലല്ലോ എന്നവള്‍ അതിശയപ്പെട്ടു. അതിന്‍റെ പാസ്സ്വേഡ് ഉപയോഗിച്ച് അത് തുറക്കുന്നതിന് അവളെ വീണ്ടും ഉപദ്രവിക്കേണ്ടി വന്നു.തുടര്‍ന്നുള്ള പരിശോധനയിലാണ് മൊബൈലിലെ അശ്ലീല ചിത്രങ്ങളും വീഡിയോകളുമൊക്കെ  കണ്ടെത്തിയത്.അതോടെ അയാള്‍ തളര്‍ന്നിരുന്ന് കരയാന്‍ തുടങ്ങി</p>\n<br>\n<p>മകളെ സ്വാധീനിക്കാനായി കുമരു അയച്ച ചിത്രങ്ങളും വീഡിയോകളുമായിരുന്നു അവ.അയാള്‍ക്ക് സ്വയം ഒരു വെറുപ്പും ദേഷ്യവും തോന്നി.മൊബൈലിനുള്ള പണം എവിടെനിന്നുകിട്ടി എന്ന അന്വേഷണമാണ് പിന്നീട് നടന്നത്.അലമാരയില്‍ ഇരുന്ന പണം എണ്ണിനോക്കിയപ്പോള്‍ ഒരു ലക്ഷം രൂപ കുറവുണ്ടെന്ന് മനസ്സിലായി.പണം എപ്പോഴും വരുകയും പോവുകയും ചെയ്യുന്ന ഒരു വീടായിരുന്നതിനാല്‍ എല്ലാ ദിവസവും എണ്ണിത്തിട്ടപ്പെടുത്തുന്ന ഒരു രീതിയൊന്നും അവിടെയുണ്ടായിരുന്നില്ല.കുട്ടികളെ അത്രക്ക് വിശ്വാസമായിരുന്നു അവര്‍ക്ക് .</p>\n<br>\n<p>ദേഷ്യവും സങ്കടവും സഹിക്കവയ്യാതെ വേണു തലകുനിച്ച് വീടിന് മുന്നിലിരുന്നു.കുറേനേരം ആലോചിച്ചിരുന്ന ശേഷം അവന്‍ ശ്രീകണ്ഠനെ വിളിച്ചു.അവനോട് സംഭവങ്ങളെല്ലാം പറഞ്ഞു.ഒടുവില്‍ ഇങ്ങിനെ പറഞ്ഞവസാനിപ്പിച്ചു.” തീര്‍ക്കും,രണ്ടിനേയും ഞാന്‍ തീര്‍ക്കും”</p>\n<br>\n<p>‘നീ ഒന്നു സമാധാനപ്പെട് വേണു.ഞാന്‍ ഇതാ വന്നു കഴിഞ്ഞു”, ശ്രീകണ്ഠന്‍ ഫോണ്‍ വച്ചു.അരമണിക്കൂറിനുള്ളില്‍ അവനെത്തി.പരിചയമുള്ള ഒരു ഡോക്ടറെ വിളിച്ച് കാര്യങ്ങള്‍ പറഞ്ഞശേഷം മീനാക്ഷിയെ ആശുപത്രിയില്‍ കൊണ്ടുപോയി മരുന്നു വച്ചു.</p>\n<br>\n<p>“എന്‍റെ പണി പോകുന്ന കേസ്സാണ്.പോലീസ്സില്‍ അറിയിക്കേണ്ട ഉത്തരവാദിത്തം എനിക്കുള്ളതാണ് ശ്രീകണ്ഠാ”, ഡോക്ടര്‍ പറഞ്ഞു.</p>\n<br>\n<p>“ഡോക്ടര്‍,ഇനി ഒന്നും സംഭവിക്കില്ല.ഞാന്‍ ഉറപ്പുതരുന്നു.കുട്ടിയേയും അച്ഛനേയും രണ്ടിടത്താക്കി പ്രശ്നം തീര്‍ത്തേക്കാം.പുറത്തറിയുന്നതും കേസ്സും വഴക്കുമൊക്കെ പ്രശ്നം ഗുരുതരമാക്കുകയെ ഉള്ളൂ ഡോക്ടര്‍.പ്ലീസ്,സഹകരിക്കണം”, ശ്രീകണ്ഠന്‍ അയാളെ കാര്യങ്ങള്‍ ബോധ്യപ്പെടുത്തി ഇറങ്ങി.</p>\n<br>\n<p>വീട്ടിലെത്തിയശേഷം അവളെ വിളിച്ചിരുത്തി  സൌമ്യമായി സംസാരിച്ചപ്പോള്‍ അവള്‍  കാര്യങ്ങള്‍ തുറന്നു പറഞ്ഞു.കുമരുവിന് ബൈക്ക് വാങ്ങാന്‍ ഒരു ലക്ഷം രൂപ നല്‍കിയെന്നും ഫോണ്‍ വാങ്ങാനും അവന്‍റെ കടങ്ങള്‍ വീട്ടാനും അന്‍പതിനായിരം നല്‍കിയെന്നും അവള്‍ സമ്മതിച്ചു.”ചെയ്തത് തെറ്റാണെന്ന് അറിയാം അങ്കിള്‍, പക്ഷെ ഞാനവനെ അത്രമാത്രം സ്നേഹിക്കുന്നുണ്ട്”, അവള്‍ പറഞ്ഞു. ഉള്ളില്‍ തിളച്ചുവന്ന ദേഷ്യം ശ്രീകണ്ഠന്‍ ഒതുക്കിനിര്‍ത്തി.” കുമരുവിനെ എനിക്ക് മറക്കാന്‍ കഴിയില്ല, എനിക്ക് അവനൊപ്പം പോണം”, അവള്‍ ആവര്‍ത്തിച്ചു പറഞ്ഞു.</p>\n<br>\n<p>“നിനക്ക് പതിനെട്ട് വയസ്സാകാതെ അങ്ങിനെ പോകാന്‍ കഴിയില്ല മോളെ.മാത്രമല്ല,ഈ കാണുന്ന സ്നേഹവും സന്തോഷവും വിവാഹത്തോടെ തീരും.അത് നീ മനസ്സിലാക്കണം.വലിയൊരു ഭാവിയുള്ള കുഞ്ഞാണ് നീ.നീ ഒരു ഡോക്ടറാകും എന്ന പ്രതീക്ഷയിലാണ് അച്ഛന്‍ ജീവിക്കുന്നത്. നീ ആ ആഗ്രഹങ്ങളെ കെടുത്തരുത്”, ശ്രീകണ്ഠന്‍ പറഞ്ഞു.</p>\n<br>\n<p>“ എനിക്ക് ഡോക്ടറുമാകണ്ട,എന്‍ജിനീയറുമാകണ്ട,കുമരുവിനൊപ്പം ജീവിച്ചാല്‍ മതി”, ശ്രീകണ്ഠന്‍റെ തലയിലേക്ക് കോപം ഇരച്ചുകയറി.എങ്കിലും ശാന്തത കൈവരിച്ച് അയാള്‍ പറഞ്ഞു, “ മോള്‍ ഇപ്പോള്‍ പഠിക്ക്.പതിനെട്ട് വയസ്സാകുമ്പോള്‍ നിനക്ക് ഇപ്പോഴുള്ള ഇഷ്ടം അവനോട് തോന്നുന്നു എങ്കില്‍ അങ്കിള്‍ നിന്‍റെ കല്യാണം നടത്തിത്തരും”, അയാള്‍ പറഞ്ഞു.</p>\n<br>\n<p>അവളുടെ മുഖം വിടര്‍ന്നു.”ഉറപ്പാണല്ലോ. എങ്കില്‍ ഞാന്‍ പഠിക്കാം.അങ്കിള്‍ ആ ഉറപ്പ് പാലിക്കണം”</p>\n<br>\n<p>‘മോളെ,അങ്കിള്‍ ഒരു വാക്ക് പറഞ്ഞാല്‍ അത് തെറ്റിക്കില്ല.അച്ഛനും അമ്മയും എതിര്‍ത്താലും ഞാനത് നടത്തിത്തരും”</p>\n<br>\n<p>അവളെ മുറിയിലേക്കുവിട്ട് ശ്രീകണ്ഠന്‍ വേണുവിന്‍റെ അടുത്തേക്ക് വന്നു.വീടിനുപുറത്ത് വിളക്കുതെളിച്ചിട്ടില്ല.ആകാശത്ത് പൂര്‍ണ്ണ ചന്ദ്രന്‍ തെളിഞ്ഞു നില്‍ക്കുന്നു.ആ വെളിച്ചമേയുള്ളു മുറ്റത്ത്.അവിടെ വേണു എല്ലാ പ്രതീക്ഷയും നഷ്ടപ്പെട്ടവനെപോലെ ഇരിക്കുകയാണ്.ജാനകിയും ഇരുന്ന് കരയുകയാണ്. പത്മനാഭന്‍ കൊച്ചുകുട്ടിയാണ്.അവനിതൊക്കെ കണ്ട് അമ്പരന്ന് ഒന്നും മിണ്ടാതെ ഇരുപ്പുണ്ട്.</p>\n<br>\n<p>“ വേണു,അവള്‍ സ്കൂളില്‍ പോവുകയും പഠിത്തത്തില്‍ ശ്രദ്ധിക്കുകയും ചെയ്യാമെന്ന് സമ്മതിച്ചിട്ടുണ്ട്. പതിനെട്ടു വയസ്സാകുമ്പോള് മാത്രമെ വിവാഹജീവിതത്തെക്കുറിച്ച് ചിന്തിക്കാന് കഴിയൂ എന്നും ബോധ്യപ്പെടുത്തിയിട്ടുണ്ട്. ആര്‍ക്കും ആരുടെയും ജീവനെടുക്കാന്‍ അധികാരമില്ലല്ലോ വേണു.ഒരാവേശത്തിന് നമ്മള്‍ എന്തെങ്കിലും ചെയ്താല്‍ പിന്നീട് പശ്ചാത്തപിക്കാന്‍ പോലും സമയം കിട്ടിയെന്നു വരില്ല.അതുകൊണ്ട് ഇത് അങ്ങിനെ നില്‍ക്കട്ടെ.നമുക്ക് ഭാവിയെപ്പറ്റി ആലോചിക്കാം”, ശ്രീകണ്ഠന്‍ പറഞ്ഞു.</p>\n<br>\n<p>വേണു കുറച്ചു സമയം ആലോചിച്ചിരുന്ന ശേഷം പറഞ്ഞു, “അവളിനി ഈ വീട്ടില്‍ നിന്നും പുറത്തിറങ്ങാന്‍ ഞാന്‍ സമ്മതിക്കില്ല.പഠിച്ചതൊക്കെ ധാരാളം,ഇനി ഒന്നും പഠിക്കണ്ട”.</p>\n<br>\n<p>“വേണു, ചെയ്യാന്‍ എളുപ്പമുള്ള ഒരു കാര്യമാണ് നീ പറയുന്നത്. എന്നാല്‍ അതല്ലല്ലൊ പ്രായോഗിക രീതി”,ശ്രീകണ്ഠന്‍ പറഞ്ഞു.</p>\n<br>\n<p>‘ നീ പിന്നെന്താ പറയുന്നത്.അവളെ വീണ്ടും സ്കൂളില്‍ വിടണമെന്നാണോ?എന്നിട്ടവള്‍ അവനുമായി കാണുന്നോ,എവിടെയെങ്കിലും പോകുന്നോ എന്നൊക്കെ നോക്കി നടക്കാം ഞാന്‍”, വേണു ദേഷ്യപ്പെട്ടു.</p>\n<br>\n<p>“ വേണു,നിന്‍റെ സ്ഥാനത്ത് ഞാനാണെങ്കിലും ഇങ്ങിനെയൊക്കെയോ ചിന്തിക്കൂ. ഇത്തരം സന്ദര്‍ഭങ്ങളില്‍ നമുക്ക് പ്രായോഗിക ചിന്തയുണ്ടാവില്ല,വെട്ടൊന്ന് തുണ്ടം രണ്ട് എന്നതാകും നിലപാട്.അപ്പോഴാണ് മറ്റൊരാളുടെ ഉപദേശം വേണ്ടിവരുന്നത്.ഞാന്‍ പറയുന്നതിന് നീ ആലോചിച്ച് മറുപടി പറഞ്ഞാല്‍ മതി.നമുക്കവളെ തേനിയിലെങ്ങും പഠിപ്പിക്കണ്ട. ജാനകിയുടെ വീട് തഞ്ചാവൂരല്ലെ.മീനാക്ഷിയെ നമുക്ക് അവിടത്തെ സ്കൂളിലാക്കാം.അപ്പോള്‍ പുതിയ അന്തരീക്ഷവും പുതിയ രീതികളുമായി അവള്‍ പൊരുത്തപ്പെടുന്നതോടെ ഈ ബന്ധവും അവസാനിക്കും.അവളുടെ സ്വഭാവവും മാറും.ജാനകി എന്തു പറയുന്നു”, ശ്രീകണ്ഠന്‍ ചോദിച്ചു.</p>\n<br>\n<p>“ എന്‍റെ മനസ്സിലും ഇതുതന്നെയാണ് തോന്നുന്നത്. വേണുവേട്ടനോട് പറഞ്ഞാല്‍ എന്താകും പ്രതികരണം എന്നറിയാത്തതുകൊണ്ടാണ് മിണ്ടാതിരുന്നത്”, അവള്‍ പറഞ്ഞു</p>\n<br>\n<p>ആ നിര്‍ദ്ദേശം വേണുവിനും സ്വീകാര്യമായി.”കൊല്ലാന്‍ കഴിയില്ലല്ലോ, അതുകൊണ്ട് നീ പറയുന്നപോലെ ചെയ്യാം.അവിടെ അഡ്മിഷന്‍ കിട്ടുമോ ശ്രീകണ്ഠാ”, വേണു ചോദിച്ചു</p>\n<br>\n<p>“ നമുക്ക് നോക്കാം”, ശ്രീകണ്ഠന്‍ പറഞ്ഞു.</p>\n<br>\n<p>ഭരണകക്ഷിയില്‍ നല്ല ബന്ധങ്ങളുള്ള ശ്രീകണ്ഠന്‍റെ പരിശ്രമഫലമായാണ് ജാനകിയുടെ കുടുംബവീടിനടുത്തുതന്നെ ഒരു സ്കൂള്‍ തരമായത്.മറ്റൊരു ഓപ്ഷന്‍ ഇല്ലാതിരുന്നതിനാല്‍ മീനാക്ഷിക്കും ഇത് അംഗീകരിക്കേണ്ടി വന്നു.ഏതായാലും ആ മാറ്റത്തോടെ അവളുടെ പഠനം മെച്ചപ്പെട്ടു.അത് വേണുവിനും ജാനകിക്കും സന്തോഷം പകര്‍ന്നു.വേണുവിന് കുമരുവിനോടുള്ള പക തീര്‍ക്കേണ്ടതുണ്ടായിരുന്നു.അവന്‍ ടെമ്പോയുടെ ഉടമയെ കണ്ട് കാര്യങ്ങള്‍ പറഞ്ഞ് അവനെ ജോലിയില്‍ നിന്നും ഒഴിവാക്കി.ശ്രീകണ്ഠനും ഒപ്പം നിന്നു. അവന് തേനിയില്‍ ഒരിടത്തും ജോലി ലഭിക്കാതിരിക്കാന്‍ അവന്‍റെ നീക്കങ്ങള്‍ ശ്രദ്ധിക്കുകയും ഓരോ സാധ്യതകളും അടയ്ക്കുകയും ചെയ്തു.നിവര്‍ത്തിയില്ലാതെ അവന്‍ നാടുവിട്ടു. അവന്‍ തഞ്ചാവൂരിലെത്തുന്നില്ല എന്നുറപ്പാക്കാനും അവര്‍ ശ്രദ്ധിച്ചിരുന്നു.</p>\n<br>\n<p>പത്താം ക്ലാസ്സിലെ ഫലം വന്നപ്പോള്‍ മീനാക്ഷിക്ക് എല്ലാ വിഷയത്തിലും എ പ്ലസ്സുണ്ടായിരുന്നു.അത് അവളുടെ എല്ലാ തെറ്റുകളും മായ്ക്കുന്ന ഒരു ഫലമായി വേണുവിനും ജാനകിക്കും തോന്നി.അവര്‍ തഞ്ചാവൂരിലെത്തി മകളെ കണ്ടു.മാസങ്ങള്‍ക്ക് ശേഷം അയാള്‍ മകളെ നെഞ്ചോട് ചേര്‍ത്ത് ആശ്ലേഷിച്ചു.അവളെ വല്ലാതെ ഉപദ്രവിച്ചതിന്‍റെ കുറ്റബോധം മനസ്സിലുണ്ടായിരുന്നത് ഒരു വിതുമ്പലായി മാറി.അവളും കുറേ കരഞ്ഞു.അയാള്‍ അവള്‍ക്ക് മധുരം നല്‍കി ആശ്വസിപ്പിച്ചു.</p>\n<br>\n<p>“എന്‍റെ തെറ്റുകള്‍ എനിക്ക് മനസ്സിലായി. ഇനി മോശം വഴിയിലൊന്നും പോകില്ലപ്പാ.എനിക്ക് നാട്ടില്‍ വരണം,നിങ്ങടെ ഒപ്പം ജീവിക്കണം”, അവള്‍ പറഞ്ഞു. വേണുവിനും ജാനകിക്കും അവളെ ഒപ്പം കൂട്ടുന്നതില്‍ എതിര്‍പ്പുണ്ടായില്ല.തഞ്ചാവൂരില്‍ നിന്നും തിരിച്ചെത്തിയ മീനാക്ഷിയെ കാണാന്‍ ശ്രീകണ്ഠനും കുടുംബവും വന്നു. ഒന്നിച്ച് ഭക്ഷണം കഴിച്ചും ഠൌണിലെ തീയറ്ററില്‍ സിനിമകണ്ടും അവര്‍ ആ ദിവസം ആഘോഷിച്ചു.തേനിയിലെ മികച്ച സ്കൂളില്‍തന്നെ അവള്‍ക്ക് പ്ലസ് വണ്ണിന് അഡ്മിഷനും കിട്ടി.സയന്‍സ് എടുത്തുപഠിക്കണം എന്നത് അവളുടെ തീരുമാനമായിരുന്നു.എനിക്ക് ഡോക്ടറാകണം എന്ന് അവള്‍തന്നെ പറഞ്ഞപ്പോള്‍ വേണുവിന്‍റെ കണ്ണുകള്‍ ഈറനണിഞ്ഞു.</p>\n<br>\n<p>എല്ലാം മായ്ക്കുന്ന മനസ്സും കാലവും ചേര്‍ന്ന് ജീവിതത്തെ മുന്നോട്ടുനയിച്ചു. ആ സന്തോഷവും അധികകാലം നിന്നില്ല.എല്ലാം കലങ്ങി മറിഞ്ഞത് ഒരു ശ്രാവണമാസ സായാഹ്നത്തിലായിരുന്നു.മീനാക്ഷിക്ക് അടുത്ത ദിവസത്തെ സ്പോര്‍ട്ട്സ് മത്സരത്തില്‍ പങ്കെടുക്കാന്‍ ഷൂസും സോക്സും വേണമെന്ന് പറഞ്ഞതനുസരിച്ച് അത് വാങ്ങാനാണ് ഏഴുമണി സമയത്ത് വേണു തന്‍റെ മോട്ടോര്‍ ബൈക്കില്‍ ഠൌണിലേക്ക് പോയത്. ഇരുട്ടുവീണ് വിജനമായ ഗ്രാമറോഡില്‍ ബൈക്കിന് എതിരെ വന്ന കാര്‍ അയാളെ ഇടിച്ച് താഴെയിട്ടു.പ്രതിരോധിക്കാനായി വേണു എഴുന്നേല്ക്കുമ്പോഴേക്കും കത്തികൊണ്ടുള്ള വെട്ട് തലയിലും കൈകാലുകളിലും തുടരെ വീണു.വേണുവിന്‍റെ അലര്‍ച്ചകേട്ട് പരിസരത്തുള്ള വീടുകളില്‍ നിന്നും ആളുകള്‍ ഓടിയിറങ്ങിയപ്പോഴേക്കും അക്രമികള്‍ കാറില്‍ കയറി രക്ഷപെട്ടു.ചോര വാര്‍ന്നൊഴുകുന്ന വേണുവിനെ ആംബുലന്‍സ് വിളിച്ച് ആശുപത്രിയിലേക്ക് കൊണ്ടുപോയി.ഗുരുതരമായ പരുക്കുകളാണ് വേണുവിനുണ്ടായത്.അയാളെ ആശുപത്രിയിലെ ഐസിയുവിലാക്കി.ബോധം തെളിയാതെ അയാള്‍ അവിടെ കിടക്കുമ്പോള്‍ പുറത്ത് ജാനകിയും മീനാക്ഷിയും പത്മനാഭനും കരഞ്ഞും നിലവിളിച്ചും ശോകകരമായ അന്തരീക്ഷം സൃഷ്ടിച്ചു.ശ്രീകണ്ഠന്‍ വിവരമറിഞ്ഞ് ഓടിയെത്തി.അയാള്‍ സ്ഥലത്തെ രാഷ്ട്രീയ നേതാക്കളുമായി ബന്ധപ്പെട്ട് കുറ്റവാളികളെ കണ്ടെത്താനുള്ള അന്വേഷണം ഊര്‍ജ്ജിതമാക്കി.</p>\n<br>\n<p>ആ പ്രദേശത്തൊന്നും സിസിടിവി ഇല്ലാതിരുന്നതിനാല്‍ വിഷ്വലുകളൊന്നും കിട്ടിയിരുന്നില്ല.സംഭവം നടന്ന സ്ഥലത്ത് അന്നും പിറ്റേന്നും നടത്തിയ അന്വേഷണത്തില്‍ പരിക്കേല്‍പ്പിക്കാന്‍ ഉപയോഗിച്ച ആയുധമോ വന്നവര്‍ക്ക് മുറിപ്പാടില്‍ നിന്നും ഉണ്ടായേക്കാവുന്ന ചോരക്കറയോ കൈയ്യടയാളമോ ഒന്നും കിട്ടിയില്ല.അടുത്തുള്ള ദിവസങ്ങളില്‍ സര്‍വ്വീസ് സെന്‍ററുകളിലോ വര്‍ക്ക് ഷോപ്പുകളിലോ എത്തിയ വാഹനങ്ങള്‍ കേന്ദ്രീകരിച്ചു അന്വേഷണം നടത്തിയെങ്കിലും സൂചനകളൊന്നും ലഭിച്ചില്ല.സംഭവസ്ഥലത്തുനിന്നും ആകെ ലഭിച്ചത് ഒരു സ്റ്റേഷനറി കടയുടെ ബില്ലാണ്.അതിലും വാങ്ങിയ സാധനങ്ങളുടെ ലിസ്റ്റ് ഉണ്ടായിരുന്നില്ല.കൊടുത്ത പണം മാത്രം എഴുതിയിട്ടുണ്ട്.പോലീസിനെ സംബ്ബന്ധിച്ചിടത്തോളം കച്ചിതുരുമ്പുപോലും അന്വേഷണത്തില്‍ പ്രസക്തമാണ് എന്നതിനാല്‍ ആ കടയിലും അവര്‍ അന്വേഷണം നടത്തി.കടയുടമയ്ക്ക് വ്യക്തമായി ഒന്നും പറയാന്‍ കഴിഞ്ഞില്ല.എന്നാല്‍ സാധനം എടുത്തുകൊടുക്കുന്ന ആസാംകാരന്‍ അമറുള്ള രണ്ട് ചെറുപ്പക്കാര്‍ വന്ന് വെട്ടുകത്തി വാങ്ങിപ്പോയ കാര്യം ഓര്‍ത്തു പറഞ്ഞു.അതില്‍ ഒരുവന്‍റെ കൈയ്യില്‍ ഒരു മുറിവ് വച്ചുകെട്ടിയിരുന്നെന്നും അവന് കേഴ്വിക്കുറവുണ്ടെന്നും പറഞ്ഞു.</p>\n<br>\n<p> പിന്നെ അന്വേഷണം ആ വഴിക്കായി.സ്ഥലത്തെ പ്രധാന ഗുണ്ട സംഘങ്ങളെ കേന്ദ്രീകരിച്ചായിരുന്നു അന്വേഷണം.പൂവന്‍ ശങ്കര്‍ എന്ന ഗുണ്ടയുടെ സംഘത്തിലെ ചൊക്കന്‍ എന്ന് വിളിപ്പേരുള്ള മുത്തുവായിരുന്നു ആസാംകാരന്‍ കണ്ടെത്തിയ ആള്‍.അവനെ വളരെ പണിപ്പെട്ടാണ് പോലീസ് തൂക്കിയത്.അവനൊപ്പമുണ്ടായിരുന്നത് കണ്ണപ്പനാണ് എന്നറിഞ്ഞതോടെ അവനെയും പോലീസ്സ് പൊക്കി.അവര്‍ക്ക് കൊല നടത്താന്‍ രണ്ട് ലക്ഷം രൂപയാണ് വാഗ്ദാനം ചെയ്തിരുന്നതെന്നും മരിച്ചില്ലെങ്കില്‍ അന്‍പതിനായിരം രൂപയെ നല്കൂ എന്നും പറഞ്ഞിരുന്നതായി അവര്‍ വ്യക്തമാക്കി.കൊല്ലാന്‍ ക്വട്ടേഷന്‍ നല്‍കിയിരുന്നത് ബാംഗ്ലൂരില്‍ നിന്നാണ് എന്നറിഞ്ഞതോടെ ആ നമ്പര്‍ കേന്ദ്രീകരിച്ചായി അന്വേഷണം.അത് എത്തിനിന്നത് കുമരുവിലായിരുന്നു.അവന്‍ അവിടെ ഒരു സ്ഥാപനത്തില്‍ ഡ്രൈവറായി ജോലി നോക്കുകയായിരുന്നു.വളരെ വേഗം അവനെ അറസ്റ്റു ചെയ്യാന്‍ പോലീസ്സിന് കഴിഞ്ഞു.അവനെ മീനാക്ഷിയില്‍ നിന്നും അകറ്റുക മാത്രമല്ല,നാട്ടില്‍ തൊഴില്‍ ചെയ്യാനുള്ള അവസരങ്ങളും നഷ്ടപ്പെടുത്തിയതിലുള്ള പകയാണ് ഇത്തരമൊരു പ്രതികാരത്തിലേക്ക് തന്നെ നയിച്ചതെന്ന് അവന്‍ പറഞ്ഞു.എന്നാല്‍ അന്വേഷണം അവിടെ തീര്‍ന്നില്ല.നിത്യവൃത്തിക്ക് കഷ്ടപ്പെടുന്ന നിനക്ക് ക്വട്ടേഷന്‍ സംഘത്തിന് നല്കാനുള്ള പണം എവിടെനിന്നുകിട്ടി എന്ന ചോദ്യത്തിന് അവന് കൃത്യമായ മറുപടി ഉണ്ടായില്ല.ഭേദ്യം ചെയ്യല്‍ കനത്തിട്ടും അവനത് പറഞ്ഞില്ല.അതിനെതുടര്‍ന്നാണ് പോലീസ് അവന്‍റെ മൊബൈല്‍ പരിശോധിച്ചത്. പോലീസ്സിനെ ഞെട്ടിക്കുന്നതായിരുന്നു അതില്‍ നിന്നും ലഭിച്ച വിവരങ്ങള്‍.ഒരു പതിനാറ് വയസ്സുകാരിക്ക് ഇത്രയേറെ കടുത്ത പ്രതികാരം ഉള്ളില്‍ സൂക്ഷിക്കാന്‍ കഴിയുമോ എന്ന് അവര്‍ അത്ഭുതപ്പെട്ടുപോയി. അവള്‍ അതീവരഹസ്യമായി ഒരു മൊബൈല്‍ സൂക്ഷിച്ചിരുന്നതും അവനുമായി ബന്ധപ്പെട്ടിരുന്നതും അതിശയത്തോടെയാണ് അവര്‍ കണ്ടത്. തന്‍റെ മുഖവും ശരീരവും അടിച്ചു ചതച്ച അച്ഛനെ ഇല്ലായ്മ ചെയ്യണം എന്നവള്‍ ആവര്‍ത്തിച്ച് പറയുന്നുണ്ടായിരുന്നു.നാടുവിട്ട് ദുരിതപൂര്‍ണ്ണമായ ജീവിതം നയിക്കുന്നതിലെ ദു:ഖം അവനും പങ്കിടുന്നുണ്ടായിരുന്നു.അവരുടെ സംഭാഷണങ്ങളില്‍ എപ്പോഴും മുന്തി നിന്നത് വേണുവിനെ ഇല്ലാതാക്കണം എന്നതായിരുന്നു.സംഭവം നടന്ന ദിവസത്തെ അവളുടെ സംഭാഷണം പോലീസ്സിനെ ശരിക്കും ഞെട്ടിച്ചു.” കുമരു,അയാളെ തീര്‍ത്തേക്കാന്‍ പറയ്,ബാക്കി വയ്ക്കരുത്”</p>\n<br>\n<p>കൊല ചെയ്യാന്‍ രണ്ട് ലക്ഷം,അതിന് കഴിഞ്ഞില്ലെങ്കില്‍ അന്‍പതിനായിരം എന്ന ഒഫര്‍ വച്ചതും അവളായിരുന്നു.കൊല നടത്തേണ്ട സമയം,രീതി എല്ലാം അവള്‍ തന്നെ ആസൂത്രണം ചെയ്തതായിരുന്നു.അച്ഛനെ ഷൂസ് വാങ്ങാനായി ആ സമയത്ത് പറഞ്ഞുവിട്ടതും പുറപ്പെട്ടപ്പോള്‍ സന്ദേശം നല്‍കിയതും അവളായിരുന്നു.അപ്പോഴും അവള്‍ ആവര്‍ത്തിച്ചു പറയുന്നുണ്ട് “തീര്‍ത്തേക്കണം,അയാളെ തീര്‍ത്തേക്കണം”.</p>\n<br>\n<p>പോലീസ് ഐസിയുവിന് മുന്നിലെത്തിയപ്പോള്‍ അവള്‍ ഒരു കൂസലുമില്ലാതെ അവര്‍ക്കൊപ്പം പോയി. കാര്യമറിയാതെ ജാനകിയും പത്മനാഭനും പകച്ചു നിന്നു.\n\n      </p>\n<br>",
      "image": "/image/pakayudae-kannu-image.jpg"
    }
  ]
}
