{
  "novels": [
    {
      "id": 1001,
      "title": "Nisagandhi  - Chapter 1 ",
      "shortDescription": "This novel tells the story of an artist struggling with alcohol addiction, who is hospitalized. The narrative unfolds as a tragic drama, capturing the emotional turmoil experienced by him, his family, and his friends. It also sheds light on the practices of private hospitals, which raise the hopes of patients' relatives while prioritizing profit above all else.",
      "longDescription": "<h2 class=\"title-pink text-decoration-underline\">നിശാഗന്ധി---ഭാഗം -1</h2>\n<p>വരച്ചു പകുതിയായ നിശാഗന്ധിയുടെ ചിത്രത്തിലേക്ക് രഘുരാമന്‍ ഒരിക്കല്‍ കൂടി നോക്കി. നിശാഗന്ധി മൊട്ടുപോലെ സുന്ദരമാണ് അവന്റെ കണ്ണുകള്‍. തുടുത്ത കവിളുകള്‍ക്കും നിരയൊത്ത പല്ലുകള്‍ക്കും അനുയോജ്യം. സമൃദ്ധമായ മുടിയില്‍ വിരലോടിച്ചുകൊണ്ട് ആത്മസംതൃപ്തിയോടെ അവന്‍ ചിരിച്ചു. കണ്ണട ഊരിയശേഷം കുറച്ചൊന്നു മാറി വശങ്ങളിലേക്ക് ചരിഞ്ഞുനിന്നും അതാസ്വദിച്ചു. പൂവിനുള്ളില്‍ പ്രാവിന്റെ രൂപം വേണമോ അതോ ഫണം വിടര്‍ത്തിയ പാമ്പുവേണമോ എന്നാണ് ഇനി തീര്‍ച്ചയാക്കേണ്ടത്. മനസ് രണ്ടിനും തയ്യാറായി നില്‍ക്കയാണ്. രണ്ടും രണ്ടു തരം സന്ദേശങ്ങളാണല്ലൊ നല്‍കുക, അതോ ഒന്നു തന്നെയോ? പ്രാവ് സമാധാനത്തിന്റെ ചിഹ്നമായത് എങ്ങിനെയാണ് ? അറിയില്ല. മാനും മയിലുമൊക്കെ സമാധാനത്തിന്റെ ചിഹ്നമായിക്കൂടെ? സൗദിയിലും ചൈനയിലുമൊക്കെ സമാധാനം നിലനില്‍ക്കുന്നുണ്ടല്ലൊ. അവിടെ സമാധാനത്തിന്റെ ചിഹ്നമായി സിംഹത്തെയോ പാമ്പിനെയോ ഒക്കെ നിശ്ചയിക്കാവുന്നതാണ്.</p>\n<br>\n<p>അവന്‍ ബ്രഷ് താഴെ വച്ച് കൈകള്‍ പരസ്പ്പരം കൊരുത്തു. എന്നിട്ട് മുകളിലേക്കുയര്‍ത്തി വിരല്‍ സന്ധികള്‍ വിടര്‍ത്തി ശബ്ദമുണ്ടാക്കി. മനുഷ്യന് ലഭിക്കുന്ന വലിയ സുഖങ്ങളില്‍ ഒന്നാണത്. കുട്ടിക്കാലത്തെ ഉള്ള ശീലമാണ്. ഞൊട്ടയിടുമ്പോള്‍ ശബ്ദം കേള്‍ക്കണം. എങ്കിലെ സംതൃപ്തിയുണ്ടാകൂ. കൈകള്‍ ഫാനില്‍ തട്ടാതിരുന്നത് ഭാഗ്യം. പലപ്പോഴും സ്വപ്നം കണ്ട് ഞെട്ടിയിട്ടുണ്ട് അത്തരമൊരനുഭവത്തില്‍.വിരലുകള്‍ ഫാനിന്റെ ഇലകളില്‍ തട്ടി മുറിഞ്ഞു പോകുന്ന ആ കാഴ്ച കണ്ണില്‍ തന്നെയുണ്ട്. ഒരു തുള്ളി ചോരപോലുമില്ലാതെ തറയില്‍ കിടക്കുന്ന കുഞ്ഞുകഷണങ്ങള്‍.</p>\n<br>\n<p> ഇനി രചന നാളെയാകാം, അല്ലെങ്കില്‍ മറ്റന്നാള്‍. എത്രമാത്രം മാറ്റിവയ്ക്കാന്‍ കഴിയുമോ അത്രമാത്രം സന്തോഷമാണ് രഘുവിന്. അലസതയുടെ ആള്‍രൂപമണ് താന്‍ എന്നു സ്വയം വിശ്വസിക്കുന്ന ആളാണ് രഘുരാമന്‍. വെറുതെ ഇരിക്കുക എന്നാതാണ് ഏറ്റവും ഇഷ്ടം. ആരെങ്കിലും വിളിച്ചാല്‍ പുറത്തിറങ്ങും,അല്ലെങ്കില്‍ പൂര്‍ത്തിയാകാത്ത ചിത്രം നോക്കി അങ്ങിനെ ഇരിക്കും, ബാക്കി ചെയ്യേണ്ട കാര്യങ്ങള്‍ ഭാവന ചെയ്യും. ഭാവനയില്‍ അഭിരമിക്കുക, സ്വപ്നം കണ്ടുറങ്ങുക. ചിത്രം പൂര്‍ത്തിയായാല്‍ പിന്നെ ത്രില്‍ ഇല്ലല്ലൊ. വരപ്പ് പൂര്‍ത്തിയായി എന്നറിഞ്ഞാലുടന്‍ ചന്ദ്രദേവ് വരും.അവനത് ഫ്രെയിം ചെയ്ത് ഗാലറിയിലേക്ക് മാറ്റും. അതോടെ ചിത്രം തന്റേതല്ലാതെയാകും. പണമുള്ളവര്‍ക്ക് വാങ്ങാം, കൊണ്ടുപോകാം, ആസ്വദിക്കാം. മറ്റുള്ളവരോട് മഹിമ പറയാം.</p>\n<br>\n<p>മൊബൈലില്‍ വിളി വന്നു. രഘു ഫോണെടുത്തു.' ചന്ദ്രാ,നിന്നെക്കുറിച്ച് വിചാരിച്ചതേയുള്ളു,അപ്പൊഴാ നിന്റെ വിളി. നിന്റെ ആയുസ് തീരാറായി'. മറുവശത്ത് ചിരി കേള്‍ക്കാം. 'ഭൂരിപക്ഷം ആളുകളും പറയുകയും ചെയ്യുകയും ചെയ്യുന്നതില്‍ നിന്നും മാറി വേണമല്ലൊ നമ്മള്‍ പറയാനും ചിന്തിക്കാനും. ഇല്ലെങ്കില്‍ പൊതു സമൂഹത്തിന്റെ ഭാഗമായി പോവില്ലേടാ', രഘു പറഞ്ഞു.</p>\n<br>\n<p>' നിന്റെ വാചക കസര്‍ത്തൊക്കെ ഇവിടെ വന്നിട്ടാകാം.കൊണ്യാക് റഡി. ചിത്രം വാങ്ങിയ ഒരു മദാമ്മ തന്നതാ. ചിത്രം അവര്‍ക്കത്രക്കിഷ്ടപ്പെട്ടു. ആവശ്യപ്പെട്ട തുകയും തന്നു,പുറമെ കൊണ്യാകും. മോഹന്‍,മഹാദേവന്‍,ഏലിയാസ്, മൂന്നും പുറപ്പെട്ടിട്ടുണ്ട്. നീ കൂടി എത്തിയാല്‍ മതി'\n</p>\n<br>\n<p>' ഞാന്‍ ഇപ്പൊഴേ എത്തിക്കഴിഞ്ഞെടാ നരസിംഹമെ, ഞാനെത്താതെ കുപ്പി തുറക്കരുത്, അങ്ങിനെ വല്ലതും സംഭവിച്ചാല്‍ നിശാഗന്ധിയുടെ പണി തീരില്ല മോനെ '</p>\n<br>\n<p>' എടാ, ചതിക്കല്ലെ. ഞാനിപ്പൊഴെ ഒന്നു രണ്ടുപേരെ ഇ-മെയിലിലൂടെ മോഹിപ്പിച്ചു നിര്‍ത്തിയിരിക്കയാണ് ', ചന്ദ്രന്‍ പറഞ്ഞു. -----(തുടരും)\n</p>\n<br>",
      "image": "/image/nisagandhi.jpg"
    },
    {
      "id": 1002,
      "title": "Nishagandhi- part 2 ",
      "shortDescription": "This novel tells the story of an artist struggling with alcohol addiction, who is hospitalized. The narrative unfolds as a tragic drama, capturing the emotional turmoil experienced by him, his family, and his friends. It also sheds light on the practices of private hospitals, which raise the hopes of patients' relatives while prioritizing profit above all else.",
      "longDescription": "<h2 class=\"title-pink text-decoration-underline\">നിശാഗന്ധി -ഭാഗം -2</h2>\n<p>നീരദയോടും മോനോടും ദാ വരുന്നു എന്നു പറഞ്ഞ് രഘു ഇറങ്ങി. അവള്‍ക്കറിയാം ഈ യാത്ര ഒടുങ്ങുക പാതിരാവിലാകുമെന്ന്. കലാകാരനല്ലെ,ഇതൊക്കെ അനുവദിച്ച് നല്‍കണം എന്നാണ് അച്ഛന്‍ പറഞ്ഞിട്ടുള്ളത്. നീരദയെ ഒത്തിരി ഓമനിച്ച് വളര്‍ത്തിയതാണ്. അച്ഛന്‍,അമ്മ,സഹോദരന്‍ എന്നിവരുടെ സ്നേഹവും ലാളനയും കൂടുതലായതിനാല്‍ സ്വന്തം വ്യക്തിത്വം വളരാതെപോയവള്‍. ചിത്രങ്ങള്‍ ആസ്വദിക്കാനൊന്നും അവള്‍ക്ക് കഴിയില്ലായിരുന്നു. വിമര്‍ശനവുമില്ല,അഭിനന്ദനവുമില്ല. ഭക്ഷണമുണ്ടാക്കും, രാഹുലിന്റെ കാര്യങ്ങള്‍ നോക്കും, പിന്നെ ടിവിയും മൊബൈലുമായി ജീവിതം അങ്ങിനെ അനുസ്യൂതം ഒഴുകുന്നു.</p>\n<br>\n<p>ഗാലറി ഗസ്റ്റ്ഹൗസില്‍ എത്തുമ്പോള്‍ സുഹൃത്തുക്കള്‍ എല്ലാം എത്തിയിട്ടുണ്ടായിരുന്നു. കൊണ്യാക്കിനെ നോക്കി പാട്ടുംപാടി ഇരിക്കയാണ് അവര്‍. ദീപാരാധന കഴിഞ്ഞാല്‍ നിവേദ്യം കൈപ്പറ്റാം എന്ന ആവേശത്തോടെ ക്ഷേത്രനടയില്‍ നില്‍ക്കുന്ന ഭക്തരുടെ ഭാവം അവര്‍ക്കുണ്ടായിരുന്നു. ' എന്റെ പൊന്നേ, ഒന്നു വേഗം വാ ', മോഹന്‍ പറഞ്ഞു. അവന്റെ ചെറിയ കണ്ണുകളില്‍ കുസൃതി നിറഞ്ഞുനിന്നു. പിന്നിലേക്ക് പിടിച്ചുകെട്ടിയ മുടി ചെറുതായുലഞ്ഞു കളിച്ചു. ജനാലയിലൂടെ പുറത്തേക്ക് നോക്കിയപ്പോള്‍ മേഘങ്ങള്‍ ഓടി മറയുന്നതു കണ്ടു. ഈ വര്‍ഷം തിരുവനന്തപുരത്ത് മഴ കുറവാണ്. മറ്റു ജില്ലകളില്‍ ശക്തമായി പെയ്യുന്നുണ്ടുതാനും. മഴയ്ക്കും കാറ്റിനുമൊന്നും ദേശഭേദമില്ലല്ലോ, ഇഷ്ടമുള്ളപ്പോള്‍ -ഇഷ്ടമുള്ളിടത്ത് -എന്നുകൂടി മനസ് പൂരിപ്പിച്ചു.</p>\n<br>\n<p> മോഹന്‍ കുപ്പി തുറക്കുമ്പോഴേക്കും കൊണ്യാക്കിനെക്കുറിച്ചൊരു പാട്ട് ഏലിയാസ്  തയ്യാറാക്കി കഴിഞ്ഞിരുന്നു. മഹാദേവന്‍ പാത്രത്തില്‍ താളമിട്ടു. ചന്ദ്രുവാണ് കൊണ്യാക്കിന്റെ കഥ അവതരിപ്പിച്ചത്. പണ്ട്, പണ്ട് ,എന്നുവച്ചാല്‍ ഇന്നലെ രാവിലെ പകല്‍ പത്തുമണിക്ക് എന്നു തുടങ്ങി അവന്‍ കഥ പറയാനും രഘു അഭിനയിക്കാനും തുടങ്ങിയതോടെ ഒരു നാടക സ്റ്റേജായി ഗസ്റ്റ്ഹൗസ് മാറി. കൊണ്യാക്കിന്റെ ലഹരി കൂടി കടന്നതോടെ കാളിദാസനും ഷേക്സ്പിയറും ഇബ്സണുമെല്ലാം അന്തരീക്ഷത്തില്‍ നിറഞ്ഞു.\n</p>\n<br>\n<p>രാവ് കറുത്തു,നന്നെ കറുത്തു.സമയം ഏറെയായിട്ടില്ലെങ്കിലും ഇരുട്ട് കട്ട പിടിച്ചു നിന്നു. പതിനൊന്നു മണി. ഒരു മണിക്കൂര്‍ ഡ്രൈവുണ്ട് വീട്ടിലേക്ക്. രഘുരാമന്‍ വയറ് തപ്പിപിടിച്ചു.</p>\n<br>\n<p>' ഓ-നശിച്ച വേദന', അവന്‍ പോക്കറ്റില്‍ നിന്നും ഗുളികയെടുത്ത് വായിലിട്ട് വെള്ളം കുടിച്ചു.\n</p>\n<br>\n<p>' എടാ രഘു,നീ കുറച്ചുകൂടി കാര്യമായി ഇതൊന്നു ശ്രദ്ധിക്കണം. കുറേകാലമായല്ലൊ തുടങ്ങിയിട്ട്', മോഹന്‍ പറഞ്ഞു.</p>\n<br>\n<p>' ഓ- എല്ലാ മെഷീനും പോലെ ഇതുമങ്ങ് ചലിച്ചുകൊണ്ടിരിക്കും. ഒരവസാനം വരുമ്പോള്‍ മെഷീന്‍ നിലയ്ക്കും. എല്ലാം അങ്ങിനെയല്ലേടാ. കൊച്ചുകുഞ്ഞുങ്ങള്‍ മരിക്കുന്നത് കണ്ടിട്ടില്ലെ. നൂറാം വയസിലും ജീവിതം മുന്നോട്ടു നീക്കുന്നവരുമുണ്ട്', രഘു പറയാന്‍ തുടങ്ങി.</p>\n<br>\n<p>' എന്റിഷ്ടാ നിന്റെ ഫിലോസഫി ഒന്നു നിര്‍ത്ത്. നിന്നെ ഫിലോസഫി പഠിക്കാന്‍ വിട്ട ആ കാര്‍ന്നോരെ പറഞ്ഞാല്‍ മതി', ഏലിയാസ് പറഞ്ഞു.\n</p>\n<br>\n<p>' ഞാന്‍ പറയുന്നത് മുഴുവന്‍ കേട്ടേ പറ്റൂ. എടാ എത്ര നാള്‍ ജീവിച്ചു എന്നതല്ല, എങ്ങിനെ ജീവിച്ചു എന്നതാ പ്രധാനം. ഭാര്യയും മക്കളും കടിഞ്ഞാണിട്ട്, ഭക്ഷണവും ജീവിതവും നിയന്ത്രിച്ച് ഒരു നൂറ്റാണ്ട് പിന്നിട്ടിട്ട് എന്തു കാര്യം. നമ്മുടെ ഇഷ്ടങ്ങള്‍ക്കൊപ്പം ഒരു ജീവിതം. മുപ്പതു വരെ ,അല്ലെങ്കില്‍ നാല്‍പ്പത്. ശങ്കരാചാര്യരും സ്വാമി വിവേകാനന്ദനും ചെഗുവേരയുമൊക്കെ ജീവിച്ച ഒരു ജീവിതമില്ലെ, അതാണ്, അതാണ് ജീവിതം. സ്വയം തീര്‍ന്നതല്ലെങ്കിലും സഞ്ജയ് ഗാന്ധിയും രാജീവും ജീവിച്ചതും ജീവിതമാണ്. എടാ, അവര്‍ക്കൊന്നും പ്രായമാവുന്നില്ലല്ലോ.ജരാനരകള്‍ ബാധിക്കാത്ത നിത്യ യൗവ്വനം. അല്ലാതെ സിനിമ നടന്മാരെ പോലെ ആര്‍ട്ടിഫിഷ്യല്‍ യൗവ്വനമല്ല. പോകുമ്പൊ അങ്ങ് പോട്ടെടാ', രഘു ഒരു പെഗ്ഗ് കൂടി ഒഴിച്ചു.</p>\n<br>\n(കവര്‍ ചിത്രം- പത്മാവതി)",
      "image": "/image/nisagandhi2.jpg"
    },
    {
      "id": 1003,
      "title": "Nisagandhi- Part 3",
      "shortDescription": "This novel tells the story of an artist struggling with alcohol addiction, who is hospitalized. The narrative unfolds as a tragic drama, capturing the emotional turmoil experienced by him, his family, and his friends. It also sheds light on the practices of private hospitals, which raise the hopes of patients' relatives while prioritizing profit above all else.",
      "longDescription": "<h2 class=\"title-pink text-decoration-underline\">നിശാഗന്ധി -ഭാഗം -3</h2>\n<p>' എടാ ഈ ഫിലോസഫി പറയുന്നവന്‍ വിവാഹം കഴിക്കരുത്.പാവം നീരദയും മോനും, അവരെ ഓര്‍ക്കണ്ടെ നീ. പ്രേമയെയും കുട്ട്യോളെയും ഓര്‍ക്കണ്ടെ ഞാന്‍', മഹാദേവന്‍ പറഞ്ഞു.</p>\n<br>\n<p>' മഹാദേവാ, ഇതൊരു യാത്രയല്ലെ. എന്നോ രണ്ട് ബീജങ്ങളില്‍ തുടങ്ങി അങ്ങിനെ മുന്നോട്ടു പോകുന്ന യാത്ര. വിത്ത് പാകി കഴിഞ്ഞാല്‍ ചിലപ്പോള്‍ അത് മുളച്ച് വടവൃക്ഷമാകും. ചിലപ്പോള്‍ കുരുന്നുതൈ തന്നെ കരിഞ്ഞുപോകും. ചിലതിന് മുളയെ വരുകില്ല. അതങ്ങിനെയാണ് പ്രകൃതി നിശ്ചയം. എടാ, ഓര്‍ക്കേണ്ടവരുടെ കഥ പറയുമ്പൊ ആദ്യം ഓര്‍ക്കേണ്ടത് അമ്മയെ അല്ലേടാ. അച്ഛന്‍ പോയി. ഉറയ്ക്കാത്ത മനസാ അവര്‍ക്ക്. അവര്‍ക്കാരാ- ള്ളെ', രഘു കരയാന്‍ തുടങ്ങി.</p>\n<br>\n<p> ' എടാ രഘു, -ശ്ശെ- ന്താ- ഇത്. ആര്‍ക്കും ഒന്നും സംഭവിക്കുന്നില്ലല്ലോ, പിന്നെന്തിനാ ഇങ്ങിനൊക്കെ സംസാരിക്കുന്നെ. ഇതാ ഈ സാധനത്തിന്റെ കുഴപ്പം. വഴിവിട്ട് എവിടെയെങ്കിലുമൊക്കെ അലയാന്‍ മനസിനെ പാകമാക്കും ഈ ദ്രാവകം. സായിപ്പുണ്ടാക്കിയാലും മല്യ ഉണ്ടാക്കിയാലും നമ്മടെ കുട്ട്യാലി തയ്യാറാക്കിയാലും ഓന്റെ സ്വഭാവം ഒന്നാ. നീയാ കുട്ട്യാലി മദ്യം വാറ്റുന്നത് ഒന്നഭിനയിച്ചേ', ഏലിയാസ് വിഷയം മാറ്റി.</p>\n<br>\n<p>രഘുവും പെട്ടെന്ന് മാറി. അവന്‍ മുടി ഒന്നിളക്കിയിട്ടു. മുണ്ട് ഒരു പ്രത്യേക രീതിയില്‍ മടക്കികുത്തി. പിന്നെ കുടം നിറയ്ക്കലും കനലിടലും പൈപ്പ് വയ്ക്കലുമൊക്കെ അഭിനയിച്ച് കാട്ടി. കുട്ട്യാലിയുടെ ചുണ്ട് പോകുന്ന രീതി, കണ്ണിന്റെ ചലനം ഒക്കെ നോക്കിയിരുന്നപ്പോള്‍ ആ തികഞ്ഞ കലാകാരന് മുന്നില്‍ മറ്റുള്ളവര്‍ നമിച്ചു നിന്നു.\n</p>\n<br>\n<p>' എടാ രഘു, ഗോപ്യേട്ടനെ ഓര്‍മ്മ വരും നിന്റെ പെര്‍ഫോമന്‍സ് കാണുമ്പോള്‍. നിന്നെ ഞങ്ങള്‍ക്കു വേണമെടാ. നാളെ രാവിലെ ഞങ്ങള്‍ വരും. നമ്മള്‍ ഒന്നിച്ചാ ഡോക്ടറുടെ അടുത്ത് പോവ്വാ-. നീ റഡിയായിരിക്കണം', മോഹന്‍ പറഞ്ഞു.</p>\n<br>\n<p> ' ഓക്കെ-ഡാ. സമ്മതിച്ചു. നാളെ-- നാളെ രാവിലെ എഴുന്നേറ്റിട്ട് നാളെ പോകണം എന്നു പറഞ്ഞാല്‍ മതി. അപ്പൊ ഒരു ദിവസം മാറികിട്ടും. അപ്പൊ മറ്റന്നാളും നമുക്കിതാവര്‍ത്തിക്കാം', രഘു ചിരിച്ചു.</p>\n<br>\n<p>' പോടാ കഴുവേറി, ഇതിന് മാറ്റമില്ല, നാളെ എന്നു വച്ചാല്‍ നാളെ എന്നു തന്നെ', ചന്ദ്രു ഉറപ്പിച്ചു.\n</p>\n<br>\n<p>എല്ലാവരും യാത്ര പറഞ്ഞിറങ്ങി.വണ്ടിയില്‍ വീട്ടിലേക്ക് വരുമ്പോഴും രഘുവിന് വയറുവേദന ഉണ്ടായിരുന്നു. അവന്‍ അത് സാരമാക്കിയില്ല. വീട്ടിലെത്തുമ്പോള്‍ പന്ത്രണ്ട് കഴിഞ്ഞിരുന്നു. നീരദ ഉറങ്ങിയിട്ടില്ല. ഭക്ഷണം കഴിച്ചു എന്നു പറഞ്ഞ് രഘു ഉറങ്ങാന്‍ കിടന്നു. വേദന കലശലാവുകയാണ്. ഒരു ഗുളിക കൂടി കഴിച്ചു. കണ്ണുകള്‍ ഇറുക്കിയടച്ച് കമിഴ്ന്നു കിടന്നു. എത്ര നേരം . അസ്വസ്ഥത മാറുന്നില്ല. രഘു വിയര്‍ക്കാന്‍ തുടങ്ങി.റബ്ബര്‍ ബാഗില്‍ തിളച്ച വെളളം കൊണ്ടുവന്ന് നീരദ വയറ്റില്‍ പിടിപ്പിച്ചു നോക്കി. രക്ഷയില്ല. വേദന സഹിക്കാന്‍ കഴിയാതെ രഘു നിലവിളിക്കാന്‍ തുടങ്ങി. അപ്പോഴാണ് അമ്മയും സഹോദരിയും ഉണര്‍ന്നു വന്നത്. രാഹുലും ഉണര്‍ന്നു.</p>\n<br>\n<p>' അച്ഛാ, എന്തുപറ്റിയച്ഛാ, എന്താ കരയുന്നെ ', കുഞ്ഞുമനസിന്റെ അന്വേഷണം.</p>\n<br>\n<p>' ഒന്നൂല്ലെടാ മോനെ, അച്ഛന്റെ വയറ്റില്‍ ഒരു വേദന. നീരദേ,നീ നൂറ്റിയെട്ടില്‍ വിളിക്ക്. എനിക്ക് ആസ്പത്രിയില്‍ പോകണം.'</p>\n<br>\n<p>അവള്‍ ഫോണില്‍ വിളിച്ചു. അവര്‍ എടുത്തു. താമസിക്കുന്നിടം പറഞ്ഞപ്പോള്‍ അവിടേക്ക് സര്‍വ്വീസില്ല എന്നു മറുപടി കിട്ടി. സര്‍ക്കാര്‍ നടപ്പാക്കിയ ഏറ്റവും ജനപ്രിയമായ ഒരു പദ്ധതിയാണ് സൗജന്യ ആംബുലന്‍സ്. എന്നാല്‍ അതിന്റെ സേവനം എല്ലായിടത്തും ലഭ്യമാകില്ലെന്ന് അപ്പോഴാണ് മനസിലായത്. ( തുടരും )    </p>\n<br>\n(കവര്‍ ചിത്രം- പത്മാവതി)",
      "image": "/image/nisagandhi3.jpg"
    },
    {
      "id": 1004,
      "title": "Nisagandhi - Part  -4 ",
      "shortDescription": "This novel tells the story of an artist struggling with alcohol addiction, who is hospitalized. The narrative unfolds as a tragic drama, capturing the emotional turmoil experienced by him, his family, and his friends. It also sheds light on the practices of private hospitals, which raise the hopes of patients' relatives while prioritizing profit above all else.",
      "longDescription": "<h2 class=\"title-pink text-decoration-underline\">നിശാഗന്ധി -ഭാഗം -4</h2>\n<p>അടുത്ത വീട്ടില്‍ മജീദിക്കയുണ്ട്. ഏത് പാതിരായ്ക്കും ഒരാവശ്യത്തിന് ചെന്നു വിളിക്കാവുന്ന മനുഷ്യന്‍. അദ്ദേഹത്തിന്റെ കടയുടെ മുന്നിലാണ് നാട്ടിലുള്ളപ്പോള്‍ രഘുരാമനും സുഹൃത്തുക്കളും ഒന്നിക്കാറുള്ളത്. നല്ല കഠിനാധ്വാനിയായ മനുഷ്യന്‍. കുറേക്കാലം ഗള്‍ഫിലായിരുന്നു. -പ്പൊ നാട്ടില്‍ കടയും മരക്കച്ചവടവുമൊക്കെയായി കഴിയുന്നു. മരം കണ്ടാല്‍ മജീദിക്ക കൃത്യമായി പറയും അതിലെത്ര വെള്ള, എത്ര കാതല്‍ എന്ന്. മുറിച്ച് മില്ലില്‍ കൊടുക്കുകയാണ് രീതി. ചിലതൊക്കെ സ്വന്തമായിത്തന്നെ അറപ്പിക്കും. അങ്ങിനെ ചെയ്യുമ്പോള്‍ ബാക്കിയാവുന്ന കഷണങ്ങള്‍കൊണ്ട് കസേരയും മറ്റും നിര്‍മ്മിക്കും. വീട്ടിലെ മേശ,കസേര എല്ലാം ആ വിധമുള്ളതാണ്.</p>\n<br>\n<p>' ഗള്‍ഫില്‍ ഇന്റീരിയറിന്റെ പണീണ്ടായിരുന്നു മോനെ എനക്ക്. - ദ് കണ്ടില്ലെ നീ-', വീട്ടിലെ സോഫയും കസേരയും കാട്ടി മജീദിക്ക പറഞ്ഞു, ' ഇത് അക്കേഷ്യാ- അറിയ്യോ നിനക്ക്. കണ്ടാ ഈട്ടിയാണെന്നേ തോന്നൂ. ഇതിന്റെ കുഷന്‍ പണിയൊക്കെ ഞാന്‍ സ്വന്തായിട്ടാ. ഇതിപ്പൊ കവറിട്ട് - ദാ ഇത് കണ്ടൊ - സ്‌പോഞ്ചായിട്ടേയുള്ളു. എവ്‌ടെ സമയം. മരം കേറ്റണം, കട നോക്കണം, ബാപ്പേള്ളദ് ഒരാശ്വാസം.കടേലിരുത്താന്‍ ഒരാളായല്ലോ- ല്ലേല്‍ വിഷമിച്ചേനെ '</p>\n<br>\n<p>വേദനയ്ക്കിടയിലും ഇങ്ങിനെ ഒരോര്‍മ്മ കയറി വന്നത് എന്തെന്നറിയില്ല. ' മജീദിക്ക വീട്ടിലുണ്ടോന്ന് നീയൊന്നു നോക്ക്, ഉം, വേഗം ', രഘു വയര്‍ തപ്പിപ്പിടിച്ചുകൊണ്ട് നീരദയോട് പറഞ്ഞു.</p>\n<br>\n<p>ശബ്ദം പുറത്തുവരാത്തത്ര ഒതുക്കമാണ് നീരദക്ക്. അവള്‍ ഒച്ചകൂട്ടി കരയുന്നത് അപൂര്‍വ്വം. കരഞ്ഞു നിലവിളിച്ച് അവള്‍ പുറത്തേക്കോടി. അടുത്ത വീടിന്റെ ഇരുമ്പുഗേറ്റില്‍ തട്ടി വിളിച്ചു. പഴയ കാലമല്ലല്ലോ, എല്ലാവരും സ്വന്തമായി ജയിലുകള്‍ ഉണ്ടാക്കി അതിലല്ലെ താമസം. അതിര്‍ത്തികള്‍ കെട്ടിയുണ്ടാക്കാത്ത പഴയ കാലത്ത് നേരെ വീടിന്റെ വാതിലില്‍ എത്താമായിരുന്നു. അവള്‍ ഉറക്കെ വിളിക്കുകയും ഗേറ്റില്‍ തട്ടുകയും ചെയ്തു.</p>\n<br>\n<p> ' മജീദിക്ക, മജീദിക്ക,ഗേറ്റ് തുറക്ക്, രഘുവേട്ടന് നല്ല സുഖമില്ല', അവള്‍ വിളിച്ചു പറഞ്ഞുകൊണ്ടിരുന്നു.</p>\n<br>\n<p>മജീദും കുടുംബവും നല്ല ഉറക്കത്തിലായിരുന്നു. ഒന്നുണര്‍ന്നെങ്കിലും അയാള്‍ വീണ്ടും കണ്ണടച്ചു. ' ആരോ ഗേറ്റില്‍ തട്ടുന്നുണ്ട്. നിങ്ങളൊന്നു നോക്ക് ', സുഹ്‌റ പറഞ്ഞു.</p>\n<br>\n<p>മയക്കം വന്നു തുടങ്ങിയിട്ടേയുള്ളു- ദ് -ആരായിണു -' , എന്നു ചോദിച്ചുകൊണ്ട് മജീദ് എഴുന്നേറ്റ് ലൈറ്റിട്ടു. ഉടുപ്പെടുത്തിട്ട് പുറത്തേക്കു വന്നു. നീരദയുടെ ശബ്ദം കേട്ടതോടെ അയാള്‍ ഓടിച്ചെന്ന് ഗേറ്റ് തുറന്നു.</p>\n<br>\n<p>' മജീദിക്ക, രഘുവേട്ടന് തീരെ വയ്യ. വയറുവേദനയാണ്. ആസ്പത്രീ പോണം. മജീദിക്ക ഒന്നു വരണം.'\n</p>\n<br>\n<p>' ഞാന്‍ ദാ വന്നു കഴിഞ്ഞു, മോള് വീട്ടിലോട്ടു ചെല്ല്' മജീദ് സുഹ്‌റയോട് വിവരം പറഞ്ഞ് അപ്പോള്‍തന്നെ ഇറങ്ങി.</p>\n<br>\n<p>ഇരുട്ടിന്റെ പ്രതലത്തില്‍ വേദനയുടെയും ആകാംഷയുടേയും കുരുക്കുകള്‍ വീണുകിടന്നു. മജീദ് വണ്ടിയെടുത്തു.</p>\n<br>\n<p>' അമ്മ വരണ്ട, ഇവിടെ നില്‍ക്കട്ടെ ', സഹോദരി ലക്ഷ്മിയാണ് തീരുമാനിച്ചത്. വളരെ പ്രയാസപ്പെട്ട് രഘുവിനെ കാറിലേക്ക് കയറ്റി. നീരദയും ലക്ഷ്മിയും രാഹുലും കയറി. അമ്മയുടെ അടക്കിപ്പിടിച്ച കരച്ചിലിനിടയിലൂടെ വണ്ടി നീങ്ങി. സ്ത്രീകള്‍ രണ്ടുപേരും കരയുകയാണ്. അതിനൊപ്പം രഘുവിന്റെ വേദനസഹിക്കാനാവാതെയുള്ള നിലവിളിയും.\n</p>\n<br>\n<p>' എന്തിനാമ്മേ കരയുന്നത്. അച്ഛന് എന്തുപറ്റി അമ്മെ ', രാഹുലിന്റെ അന്വേഷണത്തിന് ആരും മറുപടി പറഞ്ഞില്ല. അടുത്തുള്ള സ്വകാര്യ ആശുപത്രിയിലേക്ക് മജീദ് വണ്ടി ഓടിച്ചു. നീരദ മോനെ മാറോടണച്ച് ഉമ്മ വച്ചു. അവന്റെ കവിളിലും കണ്ണീര്‍ പരന്നു. (തുടരും )\n</p>\n<br>\n<p>(കവര്‍ ചിത്രം- പത്മാവതി) </p>\n<br>",
      "image": "/image/nisagandhi4.jpg"
    }
  ]
}
