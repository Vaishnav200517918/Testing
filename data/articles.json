{
  "articles": [
    {
      "id": 5001,
      "title": "Is Lok Sabha constituency re-delimitation necessary?",
      "shortDescription": "I recently wrote an article published in Thaniniram newspaper on March 9, 2025, expressing my view that Lok Sabha constituency re-delimitation is unnecessary. Progressive states may lose parliamentary representation, while less productive states with larger populations could unfairly benefit. It would be wiser to maintain the current number of representatives based on the 1971 census, as this is adequate given the generally poor performance of many representatives and the significant burden on the exchequer. The public should raise their voices against re-delimitation to safeguard fair representation and responsible governance.",
      "longDescription": "ലോക്സഭ മണ്ഡല പുനര്‍നിര്‍ണ്ണയം ആവശ്യമോ?\n\n2025 മാര്‍ച്ച് അഞ്ചിന് തമിഴ്നാട് മുഖ്യമന്ത്രി എം.കെ.സ്റ്റാലിന്‍ ചെന്നൈയില്‍ വിളിച്ചുചേര്‍ത്ത രാഷ്ട്രീയ പാര്‍ട്ടികളുടെ യോഗത്തില്‍ പങ്കെടുത്ത 59 രാഷ്ട്രീയ പാര്‍ട്ടി പ്രതിനിധികളും ഒന്നടങ്കം ആവശ്യപ്പെട്ടത് 2011 ലെ സെന്‍സസ് അടിസ്ഥാനമാക്കിയുള്ള ഡീലിമിറ്റേഷന് കേന്ദ്രസര്‍ക്കാര്‍ ശ്രമിക്കരുത് എന്നാണ്. 1971 ലെ സെന്‍സസ് അടിസ്ഥാനമാക്കിയാണ് നിലവിലെ 543 ലോക്സഭ സീറ്റുകള്‍ നിര്‍ണ്ണയിച്ചിട്ടുള്ളത്. അടുത്ത മുപ്പത് വര്‍ഷത്തേക്ക് കൂടി ഇത് തുടരണം എന്നാണ് തമിഴ്നാട് ഒരേ സ്വരത്തില്‍ ആവശ്യപ്പെടുന്നത്. ഇതിനായി ഭരണഘടനാ ഭേദഗതി കൊണ്ടുവരണമെന്നും ഒരു പ്രമേയത്തിലൂടെ തമിഴ്നാട് ആവശ്യപ്പെടുന്നു.നിലവിലുള്ള ജനസംഖ്യയെ അടിസ്ഥാനമാക്കി മണ്ഡല പുനര്‍നിര്‍ണ്ണയം നടത്തിയാല്‍ , ജനസംഖ്യ നിയന്ത്രണത്തിലും പുരോഗമനപരമായ ഭരണത്തിലും മികവുപുലര്‍ത്തിയ സംസ്ഥാനങ്ങളെ,പ്രത്യേകിച്ചും ദക്ഷിണേന്ത്യന്‍ സംസ്ഥാനങ്ങളെ,അവര്‍ നടത്തിയ ഗുണപരമായ പ്രവര്‍ത്തനങ്ങള്‍ക്ക് ശിക്ഷിക്കുന്ന രീതിയായി ഇത് മാറും എന്നും നേതാക്കള്‍ വിലയിരുത്തുന്നു.\n\n1952,1962,1972,2002 എന്നീ വര്‍ഷങ്ങളിലാണ് മണ്ഡല പുനര്‍നിര്‍ണ്ണയം നടന്നിട്ടുള്ളത്.1952 ല്‍ 489 സീറ്റുകളാണ് ഉണ്ടായിരുന്നത്.1962 ല്‍ ഇത് നാനൂറ്റി തൊണ്ണൂറ്റിനാലും 1972 ല്‍ അഞ്ഞൂറ്റി ഇരുപത്തിരണ്ടുമായി. 1976 ല്‍ നാല്‍പ്പത്തിരണ്ടാം ഭരണഘടന ഭേദഗതിയിലൂടെ ഇരുപത്തിയഞ്ച് വര്‍ഷത്തേക്ക് സമാജികരുടെ എണ്ണം വര്‍ദ്ധിപ്പിക്കേണ്ട എന്ന് തീരുമാനിച്ചപ്പോള്‍ ആകെ അംഗങ്ങള്‍ 543 ആയിരുന്നു. അതാണ് ഇപ്പോഴും തുടരുന്നതും. ജനസംഖ്യ നിയന്ത്രണത്തിന് പ്രാധാന്യം നല്കുക എന്ന ലക്ഷ്യത്തോടെയാണ് ജനസംഖ്യയ്ക്ക് ആനുപാതികമായി ജനപ്രതിനിധികളുടെ എണ്ണം വര്‍ദ്ധിപ്പിക്കേണ്ടതില്ല എന്ന പുരോഗമനപരമായ തീരുമാനം 1976 ല്‍ കൈക്കൊണ്ടത്. ഈ സമീപനം ശരിവയ്ക്കുന്ന നിലപാടാണ് 2001 ല്‍ എണ്‍പത്തിനാലാം ഭരണഘടന ഭേദഗതിയിലൂടെ കൊണ്ടുവന്നതും. അതിന്‍പ്രകാരം 2026 വരെ സമാജികരുടെ എണ്ണം വര്‍ദ്ധിപ്പിക്കേണ്ടതില്ല എന്നായിരുന്നു തീരുമാനം. ഇപ്പോഴും അത് മാറ്റുന്നതിനുള്ള ഒരു കാരണവും കാണുന്നില്ല.തമിഴ്നാട് ആവശ്യപ്പെടുന്നപോലെ അംഗസംഖ്യ മാറ്റം വരാതെ 2056 വരെ നിലനിര്‍ത്തുകയോ 543 എന്ന നിലവിലുള്ള അംഗസംഖ്യയെ എല്ലാക്കാലത്തേക്കുമെന്നവണ്ണം ഉറപ്പിക്കുകയോ ആണ് ചെയ്യേണ്ടത്.\n\nഇപ്പോള്‍ ശരാശരി 10.11 ലക്ഷം ആളുകളെയാണ് ഒരു ലോക്സഭാഗം പ്രതിനിധീകരിക്കുന്നത്. ഈ നിലയില്‍ ജനസംഖ്യ അടിസ്ഥാനപ്പെടുത്തി മണ്ഡലപുനര്‍നിര്‍ണ്ണയം നടത്തിയാല്‍ കേരളത്തിലെ ലോക്സഭാംഗങ്ങള്‍ ഇരുപതില്‍ നിന്നും പന്ത്രണ്ടാകും.തമിഴ്നാട്ടില്‍ മുപ്പത്തിയൊന്‍പത് എന്നത് മുപ്പത്തിയൊന്നും കര്‍ണ്ണാടകയുടേത് ഇരുപത്തിയെട്ടില്‍ നിന്നും ഇരുപത്തിയാറുമായി കുറയും.എന്നാല്‍ ഉത്തര്‍പ്രദേശ്,ബീഹാര്‍,രാജസ്ഥാന്‍ തുടങ്ങിയ സംസ്ഥാനങ്ങളില്‍ സീറ്റുകളില്‍ വലിയ വര്‍ദ്ധനവും ഉണ്ടാകും.ചുരുക്കത്തില്‍ സഭയിലെ ദക്ഷിണേന്ത്യയുടെ സംഖ്യാബലം പത്തൊന്‍പത് ശതമാനവും ഉത്തരേന്ത്യയുടേത് അറുപത് ശതമാനവുമാകും. സ്വാഭാവികമായും ഇത് കേന്ദ്രസര്‍ക്കാരും ദക്ഷിണേന്ത്യന്‍ സംസ്ഥാന സര്‍ക്കാരുകളും തമ്മിലുള്ള ആശയസംഘര്‍ഷം വര്‍ദ്ധിപ്പിക്കും. അത് കടുത്ത വിഘടനവാദത്തിലേക്കൊക്കെ പോകാനുള്ള സാധ്യത മുന്‍കൂട്ടി കാണേണ്ടതുണ്ട്. \n\n ജനപ്രതിനിധി സഭകളുടെ പ്രാഥമിക ലക്ഷ്യം മതിയായ ചര്‍ച്ചകളിലൂടെ നിയമനിര്‍മ്മാണം നടത്തുകയും സര്‍ക്കാരുകള്‍ എല്ലാ ജനവിഭാഗങ്ങള്‍ക്കും അനുഗുണമാകുംവിധം സത്യസന്ധമായും നീതിപൂര്‍വ്വകമായും ഭരണം നടത്തുന്നു എന്ന് ഉറപ്പാക്കലുമാണ്. ശരികളെ അംഗീകരിക്കുകയും തെറ്റുകളെ വിമര്‍ശിക്കുകയും ചെയ്യുക എന്നതും ജനപ്രതിനിധികളുടെ ഉത്തരവാദിത്തമാണ്. എന്നാല്‍ ഇത്തരം സംഗതികളില്‍ പരാജയപ്പെടുന്ന ജനപ്രതിനിധി സഭകളാണ് നമുക്ക് മുന്നിലുള്ളത്. ഗൌരവമേറിയ ചര്‍ച്ചകള്‍ക്ക് പകരം അടിപിടിയും ഒച്ചവെയ്പ്പും പ്രതിഷേധവും ഇറങ്ങിപ്പോക്കുമാണ് സഭകളിലുണ്ടാകുന്നത്. സാധാരണക്കാരന്‍റെ പ്രശ്നങ്ങള്‍ ചര്‍ച്ച ചെയ്യുന്നത് അപൂര്‍വ്വമായി മാറിക്കഴിഞ്ഞു. ജനപ്രതിനിധികളുടെ അംഗബലം കൂട്ടുന്നത് വഴി രാജ്യത്തെ തൊഴിലില്ലായ്മയ്ക്കോ പട്ടിണിക്കോ ശമനവുണ്ടാകില്ല.വിദ്യാഭ്യസം,ആരോഗ്യം,അടിസ്ഥാന സൌകര്യവികസനം,സ്ത്രീ ശാക്തീകരണം തുടങ്ങി ഒരു മേഖലയിലും കൂടുതല്‍ പുരോഗതിയുണ്ടാകാന്‍ പോകുന്നില്ല. രാഷ്ട്രീയക്കാരുടെ ഇടയിലെ തൊഴിലില്ലായ്മയ്ക്ക് അല്‍പ്പം ആശ്വാസമുണ്ടാകും എന്ന് മാത്രം. എന്നാല്‍ അതിനായി സാധാരണക്കാരുടെ നികുതിപ്പണം ഉപയോഗിക്കേണ്ടതില്ല എന്ന് നമ്മള്‍ അസന്നിഗ്ദ്ധമായി പറയേണ്ടതുണ്ട്. \n\nപുതുതായുണ്ടാകുന്ന ഓരോ ജനപ്രതിനിധിക്കുമായി വര്‍ഷം തോറും കോടിക്കണക്കിന് രൂപ വിനിയോഗിക്കേണ്ടിവരും. അതുവഴി ഗുണമൊന്നുമുണ്ടാകില്ല. ഇപ്പോള്‍ സഭകളില്‍ കാണുന്ന ആള്‍ക്കൂട്ടത്തെ കുറയ്ക്കാന്‍ എന്തെങ്കിലും മാര്‍ഗ്ഗമുണ്ടെങ്കില്‍ അതിനാണ് ശ്രമിക്കേണ്ടത്. വലിയ ആള്‍ക്കൂട്ടങ്ങള്‍ ക്രിയാത്മകമായി ഒന്നും ചെയ്യാറില്ല. അതുകൊണ്ടുതന്നെ രാജ്യസഭ,ലോക്സഭ,നിയമസഭകള്‍, തദ്ദേശ സ്വയംഭരണ സ്ഥാപനങ്ങള്‍ തുടങ്ങി എല്ലാ മേഖലകളിലും ജനപ്രതിനിധികളുടെ എണ്ണം ഇപ്പോഴുള്ളതില്‍ കൂട്ടേണ്ടതില്ല എന്ന് തീരുമാനിക്കുന്നതാകും ഉചിതം.",
      "image": "/image/download-4-.jpeg"
    },
    {
      "id": 5002,
      "title": "A tribute to my father ",
      "shortDescription": "March 30,2025 is the 34 th death anniversary of my father V. Raghavan pillai. A tribute to my father ",
      "longDescription": "<h2 class=\"title-pink text-decoration-underline\">A tribute to my father </h2>\n<p>അച്ഛന്‍ ഓര്‍മ്മയായിട്ട് ഇന്ന് 34 വര്‍ഷമായി. 1991 മാര്‍ച്ച് 30 നായിരുന്നു അത്. ഞാന്‍ അന്ന് കേരള സംസ്ഥാന ഭവന നിര്‍മ്മാണ ബോര്‍ഡില്‍ ക്ലാര്‍ക്കായി ജോലി ചെയ്യുകയാണ്. അച്ഛന് നെഞ്ചുവേദന വന്നു, പട്ടം എസ് യു ടിയിലാണ് എന്ന് ഓഫീസില്‍ അറിയിപ്പു കിട്ടി ഞാനെത്തിയപ്പോഴും ആ ശ്വാസം നിലച്ചിരുന്നു. സ്‌നേഹം മാത്രം പകര്‍ന്നുതന്ന, വലിയ പ്രതീക്ഷകള്‍ എന്നു നിലനിര്‍ത്തിയ, ഉറക്കെ ചിരിക്കുകയും സംസാരിക്കുകയും ചെയ്യുന്ന ആ മുഖം ശാന്തമായി . നല്ല ഉറക്കത്തിലാണ്,വിളിക്കണ്ട എന്നു പറയുന്നപോലെ തോന്നി.\n </p>\n<br>\n   മൈനാഗപ്പള്ളിയിലെ വലിയവിളയില്‍ രാഘവന്‍ പിള്ള ഒരു തികഞ്ഞ കമ്മ്യൂണിസ്റ്റായിരുന്നു. ഓര്‍മ്മ വച്ച നാള്‍ മുതല്‍ ചുവന്ന കൊടിയും പാര്‍ട്ടി യോഗങ്ങളും യോഗങ്ങളില്‍ പങ്കെടുക്കുന്നവര്‍ക്ക് കട്ടന്‍ കാപ്പിയും കപ്പയും ഒക്കെ നല്‍കുന്ന ബഹളവുമൊക്കെയുള്ള ഒരുത്സവാന്തരീക്ഷം മനസ്സില്‍ എപ്പോഴും വന്നു നിറയാറുണ്ട്. അവിടെ ഉയര്‍ന്നു കേള്‍ക്കുന്ന ശബ്ദം എപ്പോഴും അച്ഛന്റേതാകും. ഉച്ചത്തിലുള്ള ചിരി അടുത്ത വീടുകളില്‍ വരെ കേള്‍ക്കാം. അതുകൊണ്ടുതന്നെ അച്ഛന് രഹസ്യങ്ങള്‍ ഉണ്ടായിരുന്നില്ല എന്നു തോന്നുന്നു. തമാശയും ചിരിയും പോലെ തന്നെയാണ് ദേഷ്യവും. തെറ്റു കണ്ടാല്‍ പെട്ടെന്ന് കോപിഷ്ടനാകും, അതുപോലെ തണുക്കുകയും ചെയ്യും. പ്രത്യേകിച്ചും സഖാക്കള്‍ക്ക്  തെറ്റ് സംഭവിക്കാന്‍ പാടില്ല എന്നാതായിരുന്നു അച്ഛന്റെ നയം.\n</p>\n<br>\n  കരനാഗപ്പള്ളിയില്‍ കല്ലേലിഭാഗത്ത് കൊച്ചുകളീക്കല്‍ വീട്ടിലായിരുന്നു ഞങ്ങള്‍ താമസിച്ചിരുന്നത്. അത് അമ്മയുടെ തറവാടായിരുന്നു. അമ്മയുടെ ബന്ധുക്കളില്‍ ഭൂരിഭാഗവും മാര്‍ക്‌സിസ്റ്റുകാരും കുറേപേര്‍ കോണ്‍ഗ്രസുകാരുമാണ്. അച്ഛന്‍ സിപിഐയും. മാര്‍ക്‌സിസ്റ്റുകാരുടെ ഏറ്റവും പ്രധാന ശത്രു അച്ഛനായിരുന്നു.സിപിഐയുടെ പ്രദേശത്തെ നേതൃത്വം അച്ഛനാണ് എന്നത് തന്നെ കാരണം.പ്രൈമറി സ്‌കൂള്‍ അധ്യാപകനായ അച്ഛന് അധ്യാപക സംഘടനാ രംഗത്തും വലിയ പ്രതിസന്ധികല്‍ നേരിടേണ്ടി വന്നിരുന്നു. കേരള ഗവണ്‍മെന്റ് പ്രൈമറി സ്‌കൂള്‍ ടീച്ചേഴ്‌സ് അസോസിയേഷനിലെ സിപിഎമ്മിന്റെ പിടിമുറുക്കലിനെ തടയാനുളള സംഘടനയുടെ കേന്ദ്രകമ്മറ്റി അംഗം എന്ന നിലയിലുളള അച്ഛന്റെയും ഏതാനും സുഹൃത്തുക്കളുടെയും നീക്കം സംഘടനയ്ക്ക് വലിയ തലവേദനയായപ്പോള്‍ അവര്‍ അച്ഛനെയും സുഹൃത്തുക്കളെയും സംഘടനയില്‍ നിന്നും പുറത്താക്കി. അച്ഛനും കൂട്ടരും  കേരള ഗവണ്‍മെന്റ് പ്രൈമറി ടീച്ചേഴ്‌സ് യൂണിയന്‍ എന്നൊരു സംഘടനയുണ്ടാക്കി. അച്ഛന്‍ അതിന്റെ നേതൃത്വത്തിലേക്ക് വന്നു. പിന്നെ സംസ്ഥാനമൊട്ടാകെ സംഘടന വളര്‍ത്താനുളള ഓട്ടമായിരുന്നു. ഇതിനിടെ അന്ന് വലിയ വിലയൊന്നുമില്ലാത്ത ഭൂമികളൊക്കെ വിറ്റുകൊണ്ടുമിരുന്നു. ഏറ്റെടുക്കുന്ന കാര്യങ്ങള്‍ ഒരാവേശമായി കൊണ്ടുനടക്കുന്ന വികാരപരമായ സമീപനം അച്ഛന് വളരെ കൂടുതലായിരുന്നു. സമാധാനപരമായി സംഘടനാ പ്രവര്‍ത്തനം നടത്തിയത് ഹെഡ്മാസ്റ്റേഴ്‌സ് അസോസിയേഷന്‍ ജനറല്‍ സെക്രട്ടറിയായിരുന്ന കാലത്തായിരുന്നു എന്നോര്‍ക്കുന്നു.\n</p>\n<br>\n   ഓരോ യാത്രയും എന്നെയും സഹോദരന്‍ അജയ കുമാറിനെയും ( കൊച്ചിന്‍ ഷിപ്പ്യാര്‍ഡില്‍ നിന്നും വിരമിച്ച് കടവന്ത്രയില്‍ താമസം ) സഹോദരി വിനീതയെയും (ചടയമംഗലം ഹൈസ്‌കൂള്‍   മുൻ lഅധ്യാപിക,നിലമേല്‍ താമസം ) സന്തോഷിപ്പിച്ചത് വരുമ്പോള്‍ വായിക്കാന്‍ കൊണ്ടുവരുന്ന പുസ്തകങ്ങളായിരുന്നു. പൈകോയുടെ സമ്മാനപ്പെട്ടികള്‍ ഉള്‍പ്പെടെ നിരവധി പുസ്തകങ്ങള്‍. സോവിയറ്റ് നാട് പ്രസിദ്ധീകരണങ്ങള്‍ തുടങ്ങി പലതും. അച്ഛന്റെ സുഹൃത്തുക്കള്‍ കൊണ്ടുവരുന്ന ചോക്ലേറ്റ് മിഠായികള്‍. അന്ന് നാട്ടില്‍ നാരങ്ങാ മിഠായിയും ഗ്യാസ് മിഠായിയും പ്യാരീസും മാത്രമെ ലഭിച്ചിരുന്നുള്ളു. ഇത് മനോഹര ചിത്രങ്ങളുള്ള ബോക്‌സുകളിലാണ് കൊണ്ടുവരിക. വായനയ്ക്കുളള എല്ലാ സൗകര്യങ്ങളും ഒരുക്കി നല്‍കിയിരുന്നു. ജനയുഗം,ബാലയുഗം,പൂമ്പാറ്റ,സിനിരമ തുടങ്ങി നിരവധി പ്രസിദ്ധീകരണങ്ങള്‍. സര്‍ഗ്ഗ വാസനകള്‍ പുഷ്ടിപ്പെടുത്താന്‍ ഹോചിമിന്‍ മൊമ്മോറിയല്‍ ബാലവേദി. അങ്ങിനെ ഓര്‍ക്കാന്‍ നിരവധി കാര്യങ്ങള്‍. വേലിക്കെട്ടില്ലാത്ത വീടായിരുന്നു. വൈകിട്ട് അയല്‍വീട്ടുകാരുടെ ഒരു സഭ തന്നെ വീട്ടുവരാന്തയിലുണ്ടാവും. പലരുടെയും പ്രശ്‌നങ്ങള്‍ക്ക് പരിഹാരമുണ്ടാക്കുന്നതും അവിടെയാണ്.\n</p>\n<br>\n\n   വലിയ സാമ്പത്തിക ബാധ്യതയുള്ളപ്പോഴും എന്നെ പ്രീഡിഗ്രിക്ക് മാര്‍ ഇവാനിയോസില്‍ കൊണ്ടുവന്ന് ചേര്‍ത്തതും പിന്നീട് എംഎസ്സിക്ക് പഠിക്കാന്‍ വിദീഷയില്‍ അയച്ചതുമൊക്കെ പലപ്പോഴും അത്ഭുതത്തോടെയാണ് ഞാന്‍ കാണാറുള്ളത്. ഞാന്‍ ഇത്തരം റിസ്‌ക്കുകള്‍ എടുക്കുമായിരുന്നോ എന്നു ചോദിച്ചാല്‍ ഇല്ല എന്നെ ഞാന്‍ പറയൂ. കാരണം എനിക്ക് അതിനുളള ശക്തിയില്ല, അല്ലെങ്കില്‍ അനുഭവജ്ഞാനമില്ല എന്നേ പറയാന്‍ കഴിയൂ.\n</p>\n<br>\n    ഓര്‍മ്മയുടെ ക്യാന്‍വാസ് വളരെ വലുതാകുന്നു. ഞാന്‍ ചുരുക്കുകയാണ്. അച്ഛന്‍ പൊതുപ്രവര്‍ത്തകനായതിന്റെ ബുദ്ധിമുട്ടുകള്‍ നിശബ്ദം അംഗീകരിച്ച് മുന്നോട്ടുപോയ ഒരാളുണ്ട്. ഞങ്ങളുടെ അമ്മ. പലപ്പോഴും വീട്ടുചിലവിനായി മുട്ടയും പാലും വിറ്റ പണം ഉപയോഗിക്കേണ്ടി വന്നിട്ടും നാടിന്റെ നല്ലതിനുവേണ്ടിയാണല്ലൊ സാമൂഹ്യ പ്രവര്‍ത്തനം എന്ന് കണ്ടൊരാള്‍. അമ്മ ശാന്തമ്മ ഇപ്പോള്‍ സഹോദരിക്കൊപ്പം നിലമേലാണ് താമസം. അച്ഛന്റെ ഓര്‍മ്മകള്‍ക്കു മുന്നില്‍ ശിരസു നമിക്കുന്നു. ഒത്തിരി സ്്‌നേഹത്തോടെ  \n\n </p>\n<br>",
      "image": "/image/1000472413.jpg"
    },
    {
      "id": 5003,
      "title": "Peanut butter falcon",
      "shortDescription": "The Peanut Butter Falcon is a 2019 American comedy-drama film written and directed by Tyler Nilson and Michael Schwartz, in their directorial film debut, and starring Zack Gottsagen, Shia LaBeouf, Dakota Johnson, John Hawkes, and Thomas Haden Church. The plot follows a young man with Down syndrome who escapes from an assisted living facility and befriends a wayward fisherman on the run. They travel together to fulfill the dream of Zack  ",
      "longDescription": "<h2 class=\"title-pink text-decoration-underline\">പീനട്ട് ബട്ടര്‍ ഫാല്‍ക്കണ്‍</h2>\n<p>കുടുംബങ്ങളില്‍ നിന്നുപോലും സ്നേഹം അകന്നുപോകുന്ന ഇക്കാലത്ത് കാണേണ്ട ചിത്രമാണ് 2019 ല്‍ ഇറങ്ങി ആമസോണ്‍ പ്രൈമില്‍ കാണാന്‍ കഴിയുന്ന പീനട്ട് ബട്ടര്‍ ഫാല്‍ക്കണ്‍.ഡൌണ്‍ സിന്‍ഡ്രോം ബാധിച്ച സാക്കിനെ വീട്ടുകാര്‍ കുട്ടിക്കാലത്തുതന്നെ സര്‍ക്കാര്‍ പരിചരണ കേന്ദ്രത്തിലാക്കിയതാണ്.അവന്‍ സ്ഥിരമായി വീഡിയോ ഇട്ട് കാണാറുള്ളത് അവന്‍റെ ആരാധനാ പാത്രമായ സാള്‍ട്ട് വാട്ടര്‍ റെഡ്നെക്കിന്‍റെ ഗുസ്തിയാണ്.അയാളുടെ ശിക്ഷണത്തില്‍ ഗുസ്തിക്കാരനാകണം എന്നതാണ് സാക്കിന്‍റെ മോഹം.അതിനായി പരിചരണ കേന്ദ്രത്തില്‍ നിന്നും രക്ഷപെടുന്ന സാക്ക് യാത്രക്കിടയില്‍ ടൈലറെ കണ്ടുമുട്ടുന്നു.അയാളും ഒരടിപിടി കേസ്സിനെ തുടര്‍ന്ന് ജീവന്‍ രക്ഷിക്കാനായി ഒളിച്ചോടിയതാണ്.</p>\n<br>\n<p>സാക്കിനെ തിരികെ കേന്ദ്രത്തിലെത്തിക്കാനാണ് അവന്‍റെ കെയര്‍ടേക്കറായ എലീനറുടെ യാത്ര.ഇവര്‍ യാത്രക്കിടയില്‍ സ്നേഹിതരാകുന്നതും സാക്കിനെയുംകൊണ്ട് സാള്‍ട്ട് വാട്ടറിനെ തേടിപോകുന്നതുമാണ് സിനിമ.ജീവിതത്തെ വളരെ ഗൌരവമായെടുക്കുന്ന നമുക്ക് കുറച്ചുസമയം മനസിനെ ലാഘവപ്പെടുത്താന്‍ ഇത്തരം ചിത്രങ്ങള്‍ ഉപകരിക്കും \n\n</p>\n<br>",
      "image": "/image/the_peanut_butter_falcon_poster.jpeg"
    },
    {
      "id": 5004,
      "title": "World Heritage Day 2025 ",
      "shortDescription": "World Heritage Day 2025, also known as the International Day for Monuments and Sites, is observed today, Friday, April 18. This annual event, established by the International Council on Monuments and Sites (ICOMOS) in 1982 and approved by UNESCO in 1983, aims to raise awareness about the importance of preserving cultural and historical monuments worldwide .​The theme for this year is “Heritage under Threat from Disasters and Conflicts: Preparedness and Learning from 60 Years of ICOMOS Actions.” This theme underscores the urgent need to protect cultural heritage sites that are increasingly at risk due to natural disasters, armed conflicts, and climate-related threats. It encourages global preparedness and collaborative efforts, drawing on six decades of experience and action by ICOMOS .​This is an article written by me and published in today's  Thaniniram news paper \n\n",
      "longDescription": "<h2 class=\"title-pink text-decoration-underline\">ഭീഷണി നേരിടുന്ന പൈതൃകം</h2>\n<p>ഇന്നത്തെ (2025 ഏപ്രില്‍ 18) തനിനിറം പത്രത്തില്‍ ലോകപൈതൃക ദിനവുമായി ബന്ധപ്പെട്ട് എഴുതിയ ലേഖനം- ✍️</p>\n<br>\n<p>പൈതൃകം എന്നാല്‍ മുന്‍ തലമുറയില്‍ നിന്നും കൈമാറ്റം ചെയ്യപ്പെട്ട മൂല്യവത്തായ വസ്തുക്കള്‍,ഗുണങ്ങള്‍,പാരമ്പര്യങ്ങള്‍,സാംസ്ക്കാരിക ആവിഷ്ക്കാരങ്ങള്‍ എന്നൊക്കെയാണ് അര്‍ത്ഥമാക്കുന്നത്.നമുക്ക് നേരിട്ട് കണ്ട് ബോധ്യപ്പെടാവുന്ന സ്മാരകങ്ങള്‍,കെട്ടിടങ്ങള്‍,കലാസൃഷ്ടികള്‍,പുരാവസ്തുക്കള്‍ എന്നിവയ്ക്കു പുറമെ ഭാഷകളും ആചാരങ്ങളും സംഗീതവും അനുഷ്ഠാനങ്ങളും നാടോടിക്കഥകളുമൊക്കെ ഇതില്‍ ഉള്‍പ്പെടുന്നു.സംരക്ഷിക്കേണ്ട പ്രധാന ഭൂപ്രകൃതികളും വനങ്ങളും ജൈവവൈവിധ്യവും ഭൂമിശാസ്ത്രപരമായ രൂപങ്ങളും ഈ പൈതൃക പട്ടികയില്‍ ഉള്‍പ്പെടുന്നുണ്ട്. ഒരു ജനസമൂഹം എങ്ങിനെ വികസിച്ചുവന്നു, അവരുടെ ഭാഷ, സംസ്ക്കാരം എന്നിവയിലൂടെ പുതുതലമുറ എന്തെല്ലാം ആര്‍ജ്ജിച്ചു, വരുംതലമുറയ്ക്കായി എന്തെല്ലാം കാത്തുസൂക്ഷിക്കണം എന്നൊക്കെ നമ്മെ ഓര്‍മ്മപ്പെടുത്തുകയാണ് ലോക പൈതൃക ദിനം ചെയ്യുന്നത്.സ്മാരകങ്ങളും പൈതൃകസ്ഥലങ്ങളും സന്ദര്‍ശിക്കാന്‍ നമ്മെ പ്രേരിപ്പിക്കുകയും അവയെക്കുറിച്ച് ആഴത്തില്‍ പഠനം നടത്താനും ചര്‍ച്ച ചെയ്യാനുമുള്ള ഉണര്‍വ്വു പകരാനും പൈതൃകദിനം അവസരം നല്‍കുന്നു.</p>\n<br>\n<p>ഇന്‍റര്‍നാഷണല്‍ കൌണ്‍സില്‍ ഓണ്‍ മോണുമെന്‍റ്സ് ആന്‍റ് സൈറ്റ്സ് ആണ് 1982 ഏപ്രില്‍ 18ന് പൈതൃകദിനം ആചരിക്കണം എന്ന നിര്‍ദ്ദേശം യുനസ്കോയ്ക്ക് മുന്നില്‍ വച്ചത്. 1983 ല്‍ ചേര്‍ന്ന യുനസ്കോ ജനറല്‍ അസംബ്ലി ഇത് അംഗീകരിക്കുകയും ആ വര്‍ഷം ഏപ്രില്‍ 18 മുതല്‍ ലോക പൈതൃക ദിനം ആചരിക്കുകയും ചെയ്യുന്നു.2016 ല്‍ കായിക പൈതൃകവും 2017 ല്‍ സുസ്ഥിര വിനോദസഞ്ചാരവുമായിരുന്നു ആഘോഷത്തിനുള്ള വിഷയങ്ങള്‍.2018 ല്‍ തലമുറകള്‍ക്കുള്ള പൈതൃകം,2019 ല്‍ ഗ്രാമീണ പ്രകൃതിദൃശ്യങ്ങള്‍ എന്നിവയും 2021 ല്‍ സങ്കീര്‍ണ്ണമായ ഭാവി,വൈവിധ്യമാര്‍ന്ന ഭാവി,2022 ല്‍ പൈതൃകവും കാലാവസ്ഥയും എന്നിവയും വിഷയങ്ങളായി.2023-ലെ പ്രമേയം പൈതൃക മാറ്റങ്ങൾ എന്നതായിരുന്നു.2024ല്‍ വൈവിധ്യങ്ങളെ കണ്ടെത്തുക,അറിയുക എന്നതായിരുന്നു പ്രമേയം.ഈ വർഷത്തെ പ്രമേയം ദുരന്തങ്ങളിൽ നിന്നും സംഘർഷങ്ങളിൽ നിന്നും ഭീഷണി നേരിടുന്ന പൈതൃകം എന്നതാണ്.</p>\n<br>\n<p>ലോകത്തെ മിക്ക പൈതൃക സമ്പത്തുക്കളും പ്രകൃതി ദുരന്തങ്ങളുടെയും മനുഷ്യ നിര്‍മ്മിത ദുരന്തങ്ങളുടെയും സംഘര്‍ഷങ്ങളുടെയും ഭീഷണിയിലാണ് എന്നതിനാല്‍തന്നെ ഈ വിഷയത്തിന് മതിയായ പ്രാധാന്യമുണ്ട്.പൈതൃക സംരക്ഷണത്തിനായി എടുക്കേണ്ട പ്രതിരോധം,തയ്യാറെടുപ്പ്,നാശമുണ്ടായാല്‍ അത് വീണ്ടെടുക്കാനുള്ള മുന്‍കരുതല്‍ എന്നിവയാണ് ഈ വര്‍ഷം പ്രധാനമായും ചര്‍ച്ച ചെയ്യുന്നത്.</p>\n<br>\n<p>യുനെസ്കോയുടെ ലോക പൈതൃക പട്ടികയിൽ മുന്‍നിരയിലുള്ള രാജ്യങ്ങളാണ് പ്രധാന പൈതൃക രാജ്യങ്ങൾ.അവയുടെ സമ്പന്നമായ സംസ്ക്കാരത്തെയും പ്രകൃതിദത്തമായ പൈതൃകത്തെയും ഇത് പ്രതിഫലിപ്പിക്കുന്നു. ഇറ്റലിയിലാണ് ഏറ്റവുമധികം പൈതൃകകേന്ദ്രങ്ങളെ യുനെസ്കോ അംഗീകരിച്ചിട്ടുള്ളത്.അവിടെ 59 ഇടങ്ങള്‍ പൈതൃകപട്ടികയില്‍ ഇടം പിടിച്ചിട്ടുണ്ട്. ചൈനയിലെ 57 ഇടങ്ങളും ഫ്രാന്‍സിലെയും ജര്‍മ്മനിയിലെയും 52 ഇടങ്ങള്‍ വീതവും  സ്പെയിനിലെ 50 ഇടങ്ങളും ഇന്ത്യയിലെ 42 ഇടങ്ങളും പട്ടികയില്‍ ഉള്‍പ്പെടുന്നു.ഇന്ത്യയില്‍ വാസ്തവത്തില്‍ ഇതിലേറെ ഇടങ്ങള്‍ പട്ടികയില്‍ വരേണ്ടതുണ്ട്. അതിനുള്ള ശ്രമം നടക്കുകയാണുതാനും.ലോകത്തിലെ ഏറ്റവും മികച്ച പൈതൃക നഗരങ്ങള്‍ ഇറ്റലിയിലെ റോമും ചൈനയിലെ ബീജിംഗും തുര്‍ക്കിയിലെ ഇസ്താംബൂളും ജപ്പാനിലെ ക്യോട്ടോയും ഫ്രാന്‍സിലെ പാരീസും ഈജിപ്തിലെ കെയ്റോയും ഇന്ത്യയിലെ ഡല്‍ഹിയും ആഗ്രയുമാണ്.\nതാജ്മഹലും കുത്തബ്മിനാറും റെഡ്ഫോര്‍ട്ടും ഹുമയൂണിന്‍റെ ശവകുടീരവും ആഗ്ര കോട്ടയും ഫത്തേപൂര്‍ സിക്രിയുമൊക്കെയാണ് ഇന്ത്യയുടെ പ്രധാന ലോക പൈതൃക കേന്ദ്രങ്ങൾ.ദക്ഷിണേന്ത്യയിലെ മഹാബലിപുരവും ചോളക്ഷേത്രങ്ങളും ഹംപിയും പട്ടടക്കലും ഹോയ്സാലയും പൈതൃകകേന്ദ്രങ്ങളാണ്.പ്രകൃതിദത്ത പൈതൃക കേന്ദ്രങ്ങളുടെ പട്ടികയിലാണ് നമ്മുടെ പശ്ചിമഘട്ടം വരുന്നത്.</p>\n<br>\n<p>പൈതൃകകേന്ദ്രങ്ങളുടെ പ്രാധാന്യം വരുംതലമുറകള്‍ക്ക് പകര്‍ന്നു നല്‍കാനും സംരക്ഷിക്കാനും മനുഷ്യനിര്‍മ്മിതമായ നാശങ്ങള്‍ കുറയ്ക്കാനുമുള്ള ശ്രമങ്ങളില്‍ പങ്കാളികളാകാം എന്നതാകട്ടെ ഈ പൈതൃകദിനത്തില്‍ നമ്മുടെ പ്രതിജ്ഞ.🙏</p>\n<br>",
      "image": "/image/taniniram-daily-18.04.2025.jpg"
    },
    {
      "id": 5005,
      "title": "Waqf  Amendment bill 2024 ",
      "shortDescription": "My Views on the Waqf Amendment Bill, 2025\n\nThe Waqf Amendment Bill, 2025, was passed by the Indian Parliament on 4 April 2025, following an intensive 12-hour debate in the Lok Sabha and a subsequent 14-hour discussion in the Rajya Sabha. The Bill introduces substantial reforms to the Waqf Act, 1995, and has drawn strong criticism from opposition parties. Currently, the legislation is under judicial scrutiny before the Supreme Court.",
      "longDescription": "<h2 class=\"title-pink text-decoration-underline\">വഖഫ് ഭേദഗതിയും പ്രതീക്ഷകളും</h2>\n<p>ഏറെ വിവാദങ്ങള്‍ക്കും ചര്‍ച്ചകള്‍ക്കും ശേഷം വഖഫ് ഭേദഗതി നിയമം 2025 ഏപ്രില്‍ രണ്ടിന് ലോക്സഭയും മൂന്നിന് രാജ്യസഭയും അംഗീകരിച്ചതോടെ നിയമമായി മാറിയിരിക്കുകയാണ്.കേരള കോണ്‍ഗ്രസ്സ്(മാണി) ഒഴികെ രാജ്യത്തെ എല്ലാ പ്രതിപക്ഷ പാര്‍ട്ടികളും ഒരേ സ്വരത്തില്‍ എതിര്‍ക്കുകയും ഭരണപക്ഷം അനുകൂലിക്കുകയും ചെയ്ത ബില്ലിനെ കേരളത്തില്‍ നിന്നുള്ള പത്തൊന്‍പത് ലോക്സഭാംഗങ്ങളും  എതിര്‍ത്തപ്പോള്‍ സംസ്ഥാനത്തെ മുഴുവന്‍ മുസ്ലീങ്ങളുടെയും വികാരമാണ് അവിടെ പ്രതിഫലിച്ചത് എന്നുവേണം മനസ്സിലാക്കാന്‍.ബില്ലിനെ അനുകൂലിച്ച ബിജെപി നേതാവ് അബ്ദുള്ളക്കുട്ടിയുടേത് ഒരൊറ്റപ്പെട്ട ശബ്ദമായേ കണക്കാക്കാന്‍ കഴിയൂ.എന്നാല്‍ മുനമ്പത്തെ കുടിയൊഴിപ്പിക്കല്‍ ഭീഷണി നേരിടുന്ന ജനതയ്ക്കൊപ്പം നിന്ന് ചില ക്രൈസ്തവ സഭകള്‍ ഉയര്‍ത്തിയ ശബ്ദം ഇടതുപക്ഷത്തെയും ഐക്യമുന്നണിയെയും രാഷ്ട്രീയമായി ഭയപ്പെടുത്തുന്ന ഒന്നാണ് എന്ന് കാണാതിരിക്കാനും കഴിയില്ല.ബില്ലിനെ അനുകൂലിക്കാത്ത പാര്‍ലമെന്‍റംഗങ്ങള്‍ ഇതിന്‍റെ പ്രതിഫലനം ഭാവിയില്‍ അറിയും എന്നാണ് ക്രൈസ്തവനേതാക്കള്‍ പറഞ്ഞത്.അതുകൊണ്ടുതന്നെയാകണം ജോസ്.കെ.മാണി ചില വ്യവസ്ഥകളോട് മാത്രമായി വിയോജിപ്പ് പരിമിതപ്പെടുത്തിയതും. ഈ സാഹചര്യത്തില്‍ വഖഫിനെകുറിച്ച് കൂടുതലറിയേണ്ടത് അനിവാര്യമാണ് എന്ന് കരുതുന്നു.</p>\n<br>\n<h2 class=\"title-pink text-decoration-underline\">എന്താണ് വഖഫ്?</h2>\n<p>വഖഫ് എന്ന അറബി വാക്കിന് ധര്‍മ്മദാനം,സമര്‍പ്പണം എന്നൊക്കെയാണ് അര്‍ത്ഥം.ഇതൊരു ഇസ്ലാമിക ആശയം മാത്രമല്ല,ലോകത്തെ എല്ലാ മതങ്ങളും പ്രസ്ഥാനങ്ങളും മുന്നോട്ടുവയ്ക്കുന്ന ഒരാശയം കൂടിയാണ്.ഒരാള്‍ മതപരമോ ജീവകാരുണ്യപരമോ സാമൂഹികക്ഷേമപരമോ ആയ ആവശ്യങ്ങള്‍ക്കായി ഒരു സ്വത്ത്, ആസ്തി അല്ലെങ്കില്‍ സമ്പത്ത് ദാനം ചെയ്യുന്ന പ്രക്രിയയാണ് വഖഫ്.ഇസ്ലാം മതവിശ്വാസിയായ ഒരാള്‍  സ്വത്ത് വഖഫായി പ്രഖ്യാപിച്ചാല്‍ ആ സ്വത്ത് വില്ക്കാനോ പാരമ്പര്യമായി ലഭിക്കാനോ കൈമാറ്റം ചെയ്യാനോ കഴിയില്ല എന്നതാണ് മറ്റു സമുദായങ്ങളുടെ ദാനസമ്പ്രദായങ്ങളില്‍ നിന്നും വഖഫിനെ വേര്‍തിരിക്കുന്നത്. ദാതാവിന്‍റെ ആഗ്രഹപ്രകാരം സമൂഹത്തിന്‍റെ പ്രയോജനത്തിനായി സ്വത്ത് ഉപയോഗപ്പെടുത്തണം എന്നതാണ് നിയമം.ചുരുക്കത്തില്‍ വഖഫ് ആയി പ്രഖ്യാപിക്കപ്പെടുന്ന സ്വത്ത് ശാശ്വതമായി സമര്‍പ്പിക്കപ്പെടുന്ന ഒന്നായി മാറുന്നു എന്നുവേണം മനസ്സിലാക്കാന്‍.അത് ജീവകാരുണ്യപരമോ മതപരമോ ആയ ആവശ്യങ്ങള്‍ക്കുമാത്രമെ ഉപയോഗിക്കാവൂ എന്നതാണ് പ്രധാനം.ഒരു മുതവല്ലി അഥവാ ട്രസ്റ്റ് ആകും സമര്‍പ്പിക്കപ്പെട്ട സ്വത്ത് കൈകാര്യം ചെയ്യുക.പള്ളികള്‍,സ്കൂളുകള്‍,ആശുപത്രികള്‍,അനാഥാലയങ്ങള്‍ എന്നിവ നിര്‍മ്മിക്കാനും ദരിദ്രരെ സഹായിക്കാനുമാണ് ദാനഭൂമിയും പണവും വിനിയോഗിക്കുക.</p>\n<br>\n<h2 class=\"title-pink text-decoration-underline\">വഖഫ് വിനിമയ രീതി</h2>\n<p>ലോകത്ത് എവിടെയെല്ലാം ഇസ്ലാംമത വിശ്വാസികളുണ്ടോ അവിടെയെല്ലാം വഖഫുമുണ്ട്.വിവിധ രാജ്യങ്ങളില്‍ വ്യത്യസ്തമായ ചട്ടക്കൂടുകളിലാണ് ഇവയുടെ വിനിയോഗം എന്നുകാണാം.പുണ്യഭൂമിയായ മെക്കയും മദീനയും ഉള്‍പ്പെടുന്ന സൌദി അറേബ്യയില്‍ വഖഫ് സ്വത്തുക്കള്‍ കൈകാര്യം ചെയ്യുന്നത് ജനറല്‍ അതോറിറ്റി ഓഫ് ഔഖാഫ് ആണ്.തുര്‍ക്കിയില്‍ ഓട്ടോമാന്‍ സാമ്രാജ്യകാലത്തേ വഖഫ് സ്ഥാപനങ്ങള്‍ നിലവിലുണ്ട്.ഡയറക്ടറേറ്റ് ജനറല്‍ ഓഫ് ഫൌണ്ടേഷന്‍സ് ആണ് ഇതിനെ നിയന്ത്രിക്കുന്നത്.ഈജിപ്തില്‍ വഖഫിന്‍റെ നിയന്ത്രണം ഔഖാഫ് മന്ത്രാലയത്തിനാണ്.1950 കളില്‍ ഈജിപ്തിലെ സര്‍ക്കാര്‍ നിരവധി വഖഫ് സ്വത്തുക്കള്‍ ദേശസാത്ക്കരിക്കുകയും സ്വകാര്യ ഇടപെടല്‍ കുറയ്ക്കുകയും ചെയ്തിരുന്നു.ഇറാനില്‍ അസ്താന്‍ ഖുദ്സ് റസാമിയും മറ്റ് വഖഫ് സംഘടനകളുമാണ് പ്രവര്‍ത്തനത്തെ നിയന്ത്രിക്കുന്നത്. പാകിസ്ഥാനില്‍ പ്രവിശ്യ സര്‍ക്കാരുകളുടെ കീഴിലുള്ള ഔഖാഫ് വകുപ്പാണ് വഖഫിനെ നിയന്ത്രിക്കുന്നത്.ബംഗ്ലാദേശില്‍ മതകാര്യ മന്ത്രാലയത്തിന് കീഴിലുള്ള വഖഫ് ഭരണകൂടമാണ് മേല്‍നോട്ടം വഹിക്കുന്നത്.മലേഷ്യയിലെ സംസ്ഥാന ഇസ്ലാമിക് മതകൌണ്‍സിലുകള്‍ക്ക് കീഴിലാണ് വഖഫ് പ്രവര്‍ത്തിക്കുന്നത്.ഇവിടെ ഡിജിറ്റല്‍ വഖഫും അനുവദിച്ചിട്ടുണ്ട്. ഇന്തോനേഷ്യയില്‍ വഖഫ് ബോര്‍ഡാണ് സ്ഥാപനങ്ങളെ നിയന്ത്രിക്കുന്നത്. യുകെ,യുഎസ്,കാനഡ തുടങ്ങിയ രാജ്യങ്ങളില്‍ ചാരിറ്റബിള്‍ ട്രസ്റ്റ് നിയമത്തിന് കീഴിലാണ് വഖഫ് പ്രവര്‍ത്തനങ്ങള്‍.</p>\n<br>\n<h2 class=\"title-pink text-decoration-underline\">ഇന്ത്യയിലെ വഖഫ് പ്രവര്‍ത്തനം</h2>\n<p>1954 ലെ വഖഫ് നിയമം ഉള്‍പ്പെടെയുള്ള മുന്‍നിയമങ്ങളെ അസാധുവാക്കിക്കൊണ്ടാണ് 1995 ല്‍ നരസിംഹറാവു സര്‍ക്കാര്‍ പുതിയ വഖഫ് നിയമം തയ്യാറാക്കിയതും പാര്‍ലമെന്‍റ് പാസ്സാക്കിയതും. വഖഫ് സ്വത്തുക്കളെയും സ്ഥാപനങ്ങളെയും നിയന്ത്രിക്കുന്ന പ്രധാന നിയമമാണിത്.വഖഫ് സ്വത്തുക്കളുടെ മികച്ച ഉപയോഗവും മാനേജ്മെന്‍റും ഉറപ്പാക്കാനാണ് നിയമം കൊണ്ടുവന്നത്.ഈ നിയമമനുസരിച്ച് കേന്ദ്ര വഖഫ് കൌണ്‍സില്‍ ന്യൂനപക്ഷ മന്ത്രാലയത്തിന് കീഴിലുള്ള ഒരു നിയമപരമായ സ്ഥാപനമാണ്.ഇത് വഖഫ് ഭരണത്തിനുള്ള ഉപദേശവും മാര്‍ഗ്ഗനിര്‍ദ്ദശവും നല്‍കുന്നു.ഇതിനുപുറമെ സംസ്ഥാന വഖഫ് ബോര്‍ഡുകളുടെ മേല്‍നോട്ടവും വഖഫ് ഭൂമിയെസംബ്ബന്ധിച്ച സര്‍വ്വേയും ഗവേഷണവും കേന്ദ്ര കൌണ്‍സിലാണ് നടത്തുന്നത്. എല്ലാ സംസ്ഥാനങ്ങള്‍ക്കും കേന്ദ്രഭരണ പ്രദേശങ്ങള്‍ക്കും വഖഫ് ബോര്‍ഡുകളുണ്ട്. വഖഫ് സ്വത്തുക്കള്‍ രജിസ്റ്റര്‍ ചെയ്യുന്നതിനും കൈകാര്യം ചെയ്യുന്നതിനും സംരക്ഷിക്കുന്നതിനും ചുമതലപ്പെട്ട ഏജന്‍സിയാണിത്.കൈയ്യേറ്റങ്ങള്‍ക്കും ദുരുപയോഗത്തിനുമെതിരെ നിയമനടപടി സ്വീകരിക്കാനും ബോര്‍ഡിന് ഉത്തരവാദിത്തമുണ്ട്.ഓരോ വഖഫിനും ഒരു ട്രസ്റ്റിയുണ്ട്. സ്വത്തുപരിപാലനം,സാമ്പത്തിക രേഖകള്‍ സൂക്ഷിക്കല്‍,നിയമപരമായ നടപടികള്‍ പാലിക്കല്‍ എന്നിവ ട്രസ്റ്റിയുടെ ഉത്തരവാദിത്തമാണ്.ഇവര്‍ സംസ്ഥാന വഖഫ് ബോര്‍ഡിന് കൃത്യമായി റിപ്പോര്‍ട്ടും സമര്‍പ്പിക്കണം.</p>\n<br>\n<p>വഖഫുകള്‍ സംസ്ഥാന ബോര്‍ഡില്‍ രജിസ്റ്റര്‍ ചെയ്തിരിക്കണം.വഖഫ് പ്രമാണത്തില്‍ പ്രവര്‍ത്തനത്തിന് തെരഞ്ഞെടുത്ത സ്ഥലം,ഉദ്ദേശ്യം,മാനേജ്മെന്‍റ് നിയമങ്ങള്‍ എന്നിവ രേഖപ്പെടുത്തിയിരിക്കണം.വഖഫ് സ്വത്ത് കൈയ്യേറ്റം നിയമവിരുദ്ധമാണ്.വഖഫ് ബോര്‍ഡിന് കൈയ്യേറ്റം നീക്കം ചെയ്യാന്‍ അധികാരമുണ്ട്.ഇതിന് ജില്ല മജിസ്ട്രേറ്റ് വഖഫ് ബോര്‍ഡിനെ സഹായിക്കണം എന്നും നിയമത്തില്‍ പറയുന്നു. വഖഫ് സ്വത്തുമായി ബന്ധപ്പെട്ട തര്‍ക്കങ്ങള്‍ കൈകാര്യം ചെയ്യുന്നതിന് പ്രത്യേക വഖഫ് ട്രൈബ്യൂണലുമുണ്ട്. വഖഫ് തര്‍ക്കങ്ങളില്‍ സിവില്‍ കോടതിക്ക് ഇടപെടാനുള്ള അധികാരവും നിയമം മൂലം ഒഴിവാക്കിയിരുന്നു.</p>\n<br>\n<p>പിന്നീട് നിയമം ഭേദഗതി ചെയ്തത് 2013 ലെ മന്‍മോഹന്‍ സിംഗ് സര്‍ക്കരാണ്. ഈ ഭേദഗതിയിലൂടെ വഖഫ് സ്വത്തുക്കളുടെ നിര്‍വ്വചനം മെച്ചപ്പെടുത്തുകയും ബോര്‍ഡിന്‍റെ അധികാരങ്ങള്‍ ശക്തിപ്പെടുത്തുകയും ചെയ്തു. മികച്ച ഭരണവും പ്രാതിനിധ്യവും ഉറപ്പാക്കിക്കൊണ്ട് മുസ്ലീം സമൂഹത്തിൽ നിന്നുള്ള കൂടുതൽ പ്രതിനിധികളെ ഉൾപ്പെടുത്തുന്നതിനായി സംസ്ഥാന വഖഫ് ബോർഡുകളുടെ ഘടനയും പരിഷ്കരിച്ചു. കൈയ്യേറ്റങ്ങളും അനധികൃത ഉപയോഗവും തടയുന്നതിനും  പുതുക്കിയ രേഖകൾ സൃഷ്ടിക്കുന്നതിനും പരിപാലിക്കുന്നതിനും വഖഫ് സ്വത്തുക്കളുടെ പതിവ് സർവേകൾ നിർബന്ധമാക്കി. വഖഫ് സ്വത്തുക്കളിലെ കൈയ്യേറ്റങ്ങൾ തടയുന്നതിനും നീക്കം ചെയ്യുന്നതിനുമുള്ള കർശനമായ വ്യവസ്ഥകളും കൊണ്ടുവന്നു. പിഴകൾ നിശ്ചയിക്കുന്നതിനും വേഗത്തിൽ നടപടിയെടുക്കുന്നതിനും വഖഫ് ബോര്‍ഡുകള്‍ക്ക് അധികാരവും നൽകി.</p>\n<br>\n<p>വഖഫ് സ്വത്തുക്കളുമായി ബന്ധപ്പെട്ട വിശാലമായ തർക്കങ്ങൾ തീർപ്പാക്കുന്നതിന് വഖഫ് ട്രൈബ്യൂണലുകളുടെ അധികാരപരിധി വിപുലീകരിച്ച്, പരിഹാര പ്രക്രിയ സുഗമമാക്കി. എല്ലാ വഖഫ് സ്വത്തുക്കളും അതത് സംസ്ഥാന വഖഫ് ബോർഡുകളിൽ രജിസ്റ്റർ ചെയ്യുന്നത് നിർബന്ധമാക്കി, സുതാര്യതയും ഉത്തരവാദിത്തവും വർദ്ധിപ്പിച്ചു. ഭേദഗതിയിലൂടെ വഖഫ് സ്വത്തുക്കൾ പാട്ടത്തിന് നൽകാവുന്ന നിർദ്ദിഷ്ട മാർഗ്ഗനിർദ്ദേശങ്ങളും വ്യവസ്ഥകളും കൊണ്ടുവരുകയും  അത്തരം ഇടപാടുകൾ വഖഫിന്‍റേയും അതിന്‍റെ ഗുണഭോക്താക്കളുടെയും മികച്ച താൽപ്പര്യത്തിനാണെന്ന് ഉറപ്പാക്കുകയും ചെയ്തു. ഇന്ത്യയിലെ വഖഫ് സ്വത്തുക്കളുടെ മാനേജ്മെന്‍റിനും സംരക്ഷണത്തിനും കൂടുതൽ ശക്തമായ ഒരു ചട്ടക്കൂട് നൽകുക എന്നതുതന്നെയായിരുന്നു ഭേദഗതികളുടെ ലക്ഷ്യം. വഖഫ് ബോർഡുകളുടെ അധികാരങ്ങൾ വർദ്ധിപ്പിച്ച്, കൈയ്യേറ്റങ്ങൾക്കെതിരെ കർശനമായ നടപടികൾ കൊണ്ടുവന്നുകൊണ്ട്, വഖഫ് സ്വത്തുക്കൾ ഉദ്ദേശിച്ച ഗുണഭോക്താക്കളുടെ ക്ഷേമത്തിനായി ഫലപ്രദമായി വിനിയോഗിക്കുന്നുണ്ടെന്ന് ഉറപ്പാക്കാൻ ഈ നിയമം ശ്രമിച്ചു.</p>\n<br>\n<p>നിയമങ്ങളെല്ലാം വന്നെങ്കിലും നിരവധി വഖഫ് സ്വത്തുക്കള്‍ പലരും നിയമവിരുദ്ധമായി ഇപ്പോഴും കൈയ്യേറി ഉപയോഗിക്കുന്നു എന്നതാണ് സത്യം. ചില വഖഫ് ബോര്‍ഡുകളും ഇതിന് കൂട്ടുനില്‍ക്കുന്നതായും കണ്ടെത്തിയിട്ടുണ്ട്. പല വഖഫ് ദാതാക്കള്‍ക്കും ഗുണഭോക്താക്കള്‍ക്കും അവരുടെ അവകാശം സംബ്ബന്ധിച്ച് അറിയില്ല എന്നതും മറ്റൊരു ദുരന്തമാണ്.</p>\n<br>\n<h2 class=\"title-pink text-decoration-underline\">വഖഫ് സ്വത്ത് വിവരം</h2>\n<p>ഇന്ത്യയിലെ വഖഫിന്‍റെ അവസ്ഥ നിരവധി കമ്മിറ്റികൾ പരിശോധിച്ചിട്ടുണ്ട്.അവരെല്ലാം ചൂണ്ടിക്കാട്ടിയത്  യാഥാർത്ഥ്യമാകാത്ത വരുമാന സാധ്യത,  കൈയ്യേറ്റം,  മോശമായ അറ്റകുറ്റപ്പണി, വഖഫ് ട്രൈബ്യൂണലുകളിലെ കേസ്സ് തീർപ്പാക്കുന്നതിലുള്ള കാലതാമസം, സർവേകൾ നടത്തുന്നതിൽ സുതാര്യതയുടെയും കാര്യക്ഷമതയുടെയും അഭാവം എന്നിവയാണ്.2014 ലെ സോഷ്യൽ ജസ്റ്റിസ് ആൻഡ് എമ്പവര്‍മെന്‍റ് സ്റ്റാൻഡിംഗ് കമ്മിറ്റിയുടെ നിഗമന പ്രകാരം, മിക്ക സംസ്ഥാനങ്ങളും വഖഫ് സ്വത്തുക്കളുടെ സർവേ പൂർത്തിയാക്കിയിട്ടില്ല. ന്യൂനപക്ഷകാര്യ മന്ത്രാലയത്തിന്‍റെ കണക്കനുസരിച്ച്, ലോകത്തിലെ ഏറ്റവും വലിയ വഖഫ് സ്വത്താണ്  ഇന്ത്യയിലേത്.2006 ലെ സച്ചാർ കമ്മിറ്റി വഖഫ് സ്വത്തുക്കളുടെ വിപണി മൂല്യം 1.2 ലക്ഷം കോടി രൂപയായി കണക്കാക്കിയിരുന്നു.ഇപ്പോള്‍ മൂല്യം ഇതിന്‍റെ ഇരട്ടിയിലേറെയാകും എന്നതില്‍ സംശയമില്ല.</p>\n<br>\n<p> 2024 സെപ്റ്റംബർ വരെ, ഇന്ത്യയിൽ 8.7 ലക്ഷം രജിസ്റ്റർ ചെയ്ത സ്ഥാവര വഖഫ് സ്വത്തുക്കൾ ഉണ്ട്. ഇതില്‍ 38 ലക്ഷം ഏക്കര്‍ ഭൂമിയും ഉള്‍പ്പെടുന്നു. 2,32,547 ആസ്തികളുമായി ഉത്തർ പ്രദേശാണ് മുന്നില്‍.ഇത് ആകെ വഖഫ് സ്വത്തിന്‍റെ 27 ശതമാനം വരും.പശ്ചിമ ബംഗാളിന് 80,480 ആസ്തികളും പഞ്ചാബിന് 75,965 ആസ്തികളുമുണ്ട്. ഇത് ആകെ സ്വത്തിന്‍റെ ഒന്‍പത് ശതമാനം വീതമാണ്. തമിഴ്നാട്ടിലെ 66,092 ആസ്തികളുടെ മൂല്യം ആകെ സ്വത്തിന്‍റെ എട്ട് ശതമാനമാണ്. കർണാടകയില്‍ 62,830 ആസ്തികളുണ്ട്.ഇത് ആകെ സ്വത്തിന്‍റെ ഏഴ് ശതമാനമാണ്.കേരളത്തിലെ വഖഫ് സ്വത്ത് 53,282 എണ്ണമാണ്. ഇന്ത്യയിലെ ആകെ വഖഫില്‍ ആറ് ശതമാനമാണിത്. തെലങ്കാനയിലെ 45,682 ആസ്തികള്‍ ആകെ സ്വത്തിന്‍റെ അഞ്ച് ശതമാനം വരും. മറ്റിടങ്ങളിലായുള്ള 2,55,450 ആസ്തികള്‍ ആകെ സ്വത്തിന്‍റെ 29 ശതമാനമാണ്.ഇത്തരത്തില്‍ ആകെയുള്ള ആസ്തി 8,72,328 ആണ്.രജിസ്റ്റർ ചെയ്ത സ്ഥാവര വഖഫ് സ്വത്തുക്കളിൽ ഏഴ് ശതമാനം കൈയ്യേറ്റം ചെയ്യപ്പെട്ടവയാണ്.രണ്ട് ശതമാനം കേസില്‍പെട്ടുകിടക്കുകയാണ്. അന്‍പത് ശതമാനത്തിന്‍റെ സ്ഥിതി അജ്ഞാതമാണ്. ഈ സ്വത്തുക്കളിൽ പതിനേഴ് ശതമാനം ശ്മശാനങ്ങളും പതിനാറ് ശതമാനം കൃഷിഭൂമിയും പതിനാല് ശതമാനം  പള്ളികളും പതിമൂന്ന് ശതമാനം കടകളുമാണ്.</p>\n<br>\n<h2 class=\"title-pink text-decoration-underline\">വഖഫ് ഭേദഗതി നിയമം 2024</h2>\n<p>ഈ സാഹചര്യത്തിലാണ് 2024 ഓഗസ്റ്റ് 8 ന് ലോക്സഭയിൽ കേന്ദ്ര ന്യൂനപക്ഷകാര്യ മന്ത്രി കിരൺ റിജിജു പുതിയ ഭേദഗതി ബില്‍ അവതരിപ്പിച്ചത്. ഇന്ത്യയിലെ വഖഫ് സ്വത്തുക്കളുടെ മാനേജ്മെന്‍റും നിയന്ത്രണവും പരിഷ്കരിക്കുക എന്ന ലക്ഷ്യത്തോടെ നിലവിലുള്ള 1995 ലെ വഖഫ് നിയമത്തിൽ കാര്യമായ ഭേദഗതികൾ വരുത്താൻ ഈ ബിൽ നിർദ്ദേശിച്ചിരുന്നു.പാര്‍ലമെന്‍റില്‍ ഇത് സംബ്ബന്ധിച്ചുനടന്ന ചര്‍ച്ചയില്‍ അംഗങ്ങള്‍ ഒട്ടേറെ അപാകതകള്‍ ചൂണ്ടിക്കാണിച്ചതിനെ തുടര്‍ന്നാണ് ബിൽ ജഗദാംബിക പാല്‍ അധ്യക്ഷനായ മുപ്പത്തിയൊന്നംഗ സംയുക്ത പാർലമെന്‍ററി കമ്മിറ്റിക്ക് റഫർ ചെയ്തത്.സമിതി വിവിധ സംസ്ഥാനങ്ങളിലെ മുസ്ലിം സംഘടനകളുമായും വ്യക്തികളുമായി ആശയവിനിമയം നടത്തി ഇരുപത്തിയഞ്ച് ഭേദഗതികള്‍ നിര്‍ദ്ദശിച്ചു.അവയെല്ലാം അംഗീകരിച്ചും ഉള്‍ച്ചേര്‍ത്തുമാണ് പുതിയ ബില്‍ അവതരിപ്പിച്ചത്. മുസ്ലിം സമുദായത്തിലെ ദളിത്,പിന്നോക്ക,ആദിവാസി സമൂഹങ്ങള്‍ക്കും സ്ത്രീകള്‍ക്കും നിഷേധിച്ചിരുന്ന അവകാശങ്ങള്‍ അനുവദിക്കുക എന്ന ചരിത്രപരമായ കടമയാണ് തങ്ങള്‍ നിര്‍വ്വഹിച്ചതെന്ന് സമിതി അധ്യക്ഷന്‍ പറയുമ്പോള്‍, രാജ്യത്തെ ജനങ്ങളെ ഭിന്നിപ്പിക്കാന്‍ ലക്ഷ്യമിടുന്ന ഭേദഗതി ഭരണഘടനാ വിരുദ്ധമാണെന്നും ആര്‍ട്ടിക്കിള്‍ 300 എ പ്രകാരമുള്ള സ്വത്തവകാശത്തെ ഹനിക്കുന്നുവെന്നും കോണ്‍ഗ്രസ് പറയുകയുണ്ടായി. ചില മുസ്ലീം സംഘടനകൾ വഖഫ് ബോർഡുകളിൽ അമുസ്ലിം അംഗങ്ങളെ ഉൾപ്പെടുത്തുന്നതിനെ എതിർക്കുന്നു, ഇത് മതപരമായ ധനസഹായങ്ങളിൽ അനാവശ്യമായ ഇടപെടലായിട്ടാണ് അവര്‍ കാണുന്നത്.</p>\n<br>\n<h2 class=\"title-pink text-decoration-underline\">വഖഫ് ബില്‍ 2024 ലെ പ്രധാന ഭേദഗതികൾ</h2>\n<p>1995 ലെ വഖഫ് നിയമത്തെ ഏകീകൃത വഖഫ് മാനേജ്മെന്‍റ്, ശാക്തീകരണം, കാര്യക്ഷമത, വികസന നിയമം, 1995 എന്ന് പുനർനാമകരണം ചെയ്തതാണ് ആദ്യ ഭേദഗതി. ഇസ്ലാം മതവിശ്വാസിയായിട്ട്  കുറഞ്ഞത് അഞ്ച് വർഷമെങ്കിലുമായ സ്വത്തുടമകൾക്ക് മാത്രമേ ഔപചാരിക പ്രവൃത്തികളിലൂടെ വഖഫ് സ്വത്തുക്കൾ സൃഷ്ടിക്കാൻ കഴിയൂ എന്നതാണ് രണ്ടാം ഭേദഗതി. വഖ്ഫ്-അലാൽ-ഔലാദ് (കുടുംബ വഖ്ഫ്) സൃഷ്ടിക്കുന്നത് സ്ത്രീകൾക്ക് അനന്തരാവകാശം നിഷേധിക്കപ്പെടുന്നില്ലെന്ന് ഉറപ്പാക്കാനും ബില്ലില്‍ വ്യവസ്ഥയുണ്ട്.മുസ്ലിം സ്ത്രീകള്‍ക്ക് സമ്പത്തിലുള്ള അധികാരത്തെ ഉയര്‍ത്തുന്ന വളരെ പുരോഗമനപരമായ ഒരു തീരുമാനമാണിത്.</p>\n<br>\n<p>വഖഫ് സ്വത്തുക്കളുടെ സർവേ നടത്തുന്നതിനുള്ള ഉത്തരവാദിത്തം സംസ്ഥാന റവന്യൂ നിയമങ്ങൾ അനുസരിച്ച് ജില്ലാ കളക്ടർമാർക്കോ തത്തുല്യ ഉദ്യോഗസ്ഥർക്കോ ആകുന്നു. ഇത്തരം പ്രവര്‍ത്തികള്‍ക്ക് രാഷ്ട്രീയത്തിനപ്പുറമുള്ള ജനാധിപത്യപരമായ ഒരു സ്വഭാവം ഈ നീക്കത്തിലൂടെ കൈവരുന്നു. ആറ് മാസത്തിനുള്ളിൽ എല്ലാ വഖഫ് സ്വത്ത് വിവരങ്ങളും അപ്‌ലോഡ് ചെയ്യുന്നതിനായി ഒരു കേന്ദ്രീകൃത രജിസ്ട്രേഷൻ സംവിധാനം സ്ഥാപിക്കും, ഭാവിയിലെ രജിസ്ട്രേഷനുകൾ ഈ പോർട്ടൽ വഴി മാത്രമേ സമർപ്പിക്കാന്‍ കഴിയൂ എന്നതാണ് മറ്റൊരു ഭേദഗതി. സുതാര്യതയും കൃത്യതയും ഉറപ്പാക്കാന്‍ ഡിജിറ്റല്‍ സാങ്കേതികത ഉപയോഗപ്പെടുത്തുന്നതും സ്വാഗതാര്‍ഹമാണ്.</p>\n<br>\n<p>സംസ്ഥാന വഖഫ് ബോര്‍ഡില്‍ മുസ്ലീം പ്രതിനിധികൾക്കൊപ്പം രണ്ട് അമുസ്ലിം അംഗങ്ങളും ഉണ്ടായിരിക്കും.രണ്ട് സ്ത്രീകളെയും മുസ്ലിം പ്രതിനിധികളില്‍ ഉൾപ്പെടുത്തും എന്നും ഭേദഗതിയില്‍ പറയുന്നു. സ്ത്രീകളെ ഉള്‍പ്പെടുത്തുന്നത് ലിംഗവിവേചനം ഒഴിവാക്കാന്‍ ഉപകരിക്കുന്ന പുരോഗമനപരമായ തീരുമാനമാണ്.പക്ഷെ അമുസ്ലിമിനെ അംഗമാക്കുന്നത് ന്യൂനപക്ഷങ്ങള്‍ക്കുള്ള അവകാശത്തിന്മേലുള്ള കടന്നു കയറ്റമാണ് എന്ന ആരോപണത്തെ സാധൂകരിക്കുന്നു. ഹിന്ദു, സിഖ് എൻഡോവ്‌മെന്‍റുകളെ നിയന്ത്രിക്കുന്ന സമാന സ്ഥാപനങ്ങൾ പ്രധാനമായും അതത് മതങ്ങളിൽ നിന്നുള്ള അംഗങ്ങളെയാണ് ഉൾക്കൊള്ളുന്നത്. അതില്‍നിന്നും വ്യത്യസ്തമായി വഖഫ് ബോര്‍ഡുകളില്‍ അംഗങ്ങളെ നിശ്ചയിക്കുമ്പോള്‍ സമാനസമീപനം മറ്റ് ബോര്‍ഡുകളുടെ കാര്യത്തിലും ഉണ്ടാകേണ്ടതല്ലെ എന്ന ചോദ്യം ഉയരുന്നുണ്ട്. അതിന് കേന്ദ്ര സര്‍ക്കാര്‍ മറുപടി പറയേണ്ടതുമുണ്ട്.</p>\n<br>\n<p>ഷിയ സമൂഹത്തിന്‍റെ പൊതുബോധത്തില്‍ നിന്നും മാറി ചിന്തിക്കുകയും ജീവിക്കുകയും ചെയ്യുന്ന  ബോഹ്‌റകൾക്കും അഗാഖാനികൾക്കും പ്രത്യേക ഔഖാഫ് ബോർഡുകൾ സ്ഥാപിക്കുന്നതിനുള്ള വ്യവസ്ഥയെ സ്വാഗതം ചെയ്യേണ്ടതുണ്ട്. മുസ്ലിം സമുദായത്തിലെ പിന്നോക്കം നില്‍ക്കുന്ന സമൂഹം ആരും ശ്രദ്ധിക്കപ്പെടാതെ കഷ്ടപ്പെടുന്നു എന്നത് ഇന്നും നിലനില്‍ക്കുന്നൊരു സത്യമാണ്. ഒരു സ്വത്ത് വഖഫ് ആണോ സർക്കാർ സ്വത്താണോ എന്ന് നിര്‍ണ്ണയിക്കുന്നത് ജില്ലാ കളക്ടർമാർ ആയിരിക്കും. റവന്യൂ രേഖകൾ അപ്‌ഡേറ്റ് ചെയ്ത് സംസ്ഥാന സർക്കാരിന് റിപ്പോർട്ട് ചെയ്യേണ്ടതിന്‍റെ ആവശ്യകതയും ഭേദഗതിയില്‍ പറയുന്നു.ഇതും ജനാധിപത്യ സംവിധാനത്തിലെ സുതാര്യത നിലനിര്‍ത്താന്‍ ഉതകുന്ന ഒന്നാണ്.</p>\n<br>\n<p> ആറ് മാസത്തിനുള്ളിൽ തർക്കങ്ങൾ പരിഹരിക്കാനുള്ള അധികാരമാണ് ട്രിബ്യൂണലിന് ഉണ്ടാവുക. അത്യാവശ്യ ഘട്ടങ്ങളില്‍  ആറ് മാസത്തേക്ക് കൂടി ഇത് നീട്ടും.പരമാവധി ഒരു വര്‍ഷത്തിനുള്ളില്‍ കേസ്സ് തീര്‍പ്പാകും എന്നത് ആശ്വാസകരമായ ഒരു പ്രക്രിയയാണ്. വഖഫ് ട്രൈബ്യൂണൽ വിധികൾക്കെതിരെ കക്ഷികൾക്ക് 90 ദിവസത്തിനുള്ളിൽ നേരിട്ട് ഹൈക്കോടതിയിൽ അപ്പീൽ നൽകാം.ട്രിബ്യൂണലിന്‍റെ വിധി അന്തിമമാണ് എന്ന മുന്‍നിലപാടിലെ ഈ മാറ്റവും ജനാധിപത്യപരമായ തിരുത്തലായി കാണാവുന്നതാണ്.</p>\n<br>\n<p>വഖഫ് ബോര്‍ഡിന് മുത്തവല്ലി നല്‍കേണ്ട വാര്‍ഷിക സംഭാവന ഏഴ് ശതമാനം എന്നത് അഞ്ച് ശതമാനമായി കുറച്ചിട്ടുണ്ട്. വാര്‍ഷിക വരുമാനം അയ്യായിരം രൂപയില്‍ താഴെയാണെങ്കില്‍ സംഭാവന നല്‍കേണ്ടതില്ല എന്നും വ്യവസ്ഥ ചെയ്യുന്നു.വഖഫ് ബോര്‍ഡിലെ ജീവനക്കാര്‍ക്ക് ശമ്പളം നല്‍കുന്നതിനും ദൈനംദിന ചിലവിനും കേസ് നടത്തുന്നതിനും നിലവില്‍ ബുദ്ധിമുട്ടുകള്‍ നേരിടുന്ന ബോര്‍ഡിന്‍റെ സാമ്പത്തികാവസ്ഥയെ ഇത് പ്രതികൂലമായി ബാധിക്കും എന്ന് വഖഫ് അധികാരികള്‍ ഭയപ്പെടുന്നു.</p>\n<br>\n<p>മനുഷ്യ നിര്‍മ്മിതമായ ഒന്നും പൂര്‍ണ്ണത പ്രാപിച്ചിട്ടില്ല എന്നതുകൊണ്ടുതന്നെ ഒരു നിയമവും എല്ലാവരേയും സംതൃപ്തിപ്പെടുത്താനുള്ള സാധ്യതയും വിദൂരമാണ്.എങ്കിലും മൊത്തത്തില്‍ നോക്കുമ്പോള്‍ 2024 ലെ വഖഫ് ഭേദഗതി ബില്‍ സ്വാഗതാര്‍ഹമാണ് എന്ന് പറയാന്‍ കഴിയും.\n\n </p>\n<br>\n<p>(2025 ഏപ്രില്‍ 13-20 ലക്കം കലാകൌമുദിയില്‍ പ്രസിദ്ധീകരിച്ചത്)</p>\n<br>",
      "image": "/image/waqf-kalakaumudi-_page-0001.jpg"
    }
  ]
}
